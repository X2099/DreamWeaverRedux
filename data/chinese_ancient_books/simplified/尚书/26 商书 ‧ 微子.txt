商书 ‧ 微子
殷既错天命，微子作诰父师少师。
微子若曰：「父师、少师，殷其弗或乱正四方。我祖厎遂陈于上；我用沉酗于酒，用乱败厥德于下。殷罔不小大，好草窃奸宄，卿士师师非度，凡有辜罪，乃罔恒获。小民方兴，相为敌雠。今殷其沦丧，若涉大水，其无津涯。殷遂丧，越至于今。」
曰：「父师、少师，我其发出狂？吾家耄、逊于荒？今尔无指告予，颠𬯀若之何其？」
父师若曰：「王子！天毒降灾荒殷邦，方兴沉酗于酒。乃罔畏畏，咈其耇长、旧有位人。今殷民，乃攘窃神祇之牺牷牲，用以容，将食无灾。降监殷民，用乂；雠敛，召敌雠不怠。罪合于一，多瘠罔诏。商今其有灾，我兴受其败。商其沦丧，我罔为臣仆。诏王子出迪，我旧云刻子；王子弗出，我乃颠𬯀。自靖，人自献于先王，我不顾行遯。」
