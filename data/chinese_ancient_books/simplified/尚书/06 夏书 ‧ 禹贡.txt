夏书 ‧ 禹贡
禹别九州，随山濬川，任土作贡。
禹敷土，随山刊木，奠高山大川。
冀州：既载壶口，治梁及岐。既修太原，至于岳阳。覃怀厎绩，至于衡漳。厥土惟白壤，厥赋惟上上错，厥田惟中中，恒衞既从，大陆既作。岛夷皮服。夹右碣石入于河。
济河惟兖州：九河既道，雷夏既泽，灉沮会同；桑土既蚕，是降丘宅土。厥土黑坟。厥草惟繇，厥木惟条。厥田惟中下，厥赋贞。作十有三载，乃同。厥贡漆丝，厥篚织文。浮于济漯，达于河。
海岱惟青州：嵎夷既略，潍淄其道。厥土白坟；海滨广斥。厥田惟上下，厥赋中上。厥贡盐𫄨，海物惟错，岱畎丝、枲、铅、松、怪石。莱夷作牧。厥篚檿丝。浮于汶，达于济。
海岱及淮惟徐州：淮沂其乂，蒙羽其艺；大野既猪，东原底平。厥土赤埴坟。草木渐包。厥田惟上中，厥赋中中。厥贡惟土五色，羽畎夏翟，峄阳孤桐，泗滨浮磬，淮夷𧏖珠曁鱼；厥篚玄纤缟。浮于淮泗，达于河。
淮海惟扬州：彭蠡既猪，阳鸟攸居；三江既入，震泽厎定。筿簜既敷。厥草惟夭，厥木惟乔。厥土惟涂泥。厥田惟下下，厥赋下上错。厥贡惟金三品，瑶琨筿簜，齿革羽毛惟木。岛夷卉服。厥篚织贝；厥包橘柚，锡贡。沿于江海，达于淮泗。
荆及衡阳惟荆州：江汉朝宗于海，九江孔殷，沱潜既道，云土梦作乂。厥土惟涂泥。厥田惟下中，厥赋上下。厥贡羽毛齿革，惟金三品，杶干栝柏，砺砥砮丹，惟箘簵楛，三邦厎贡厥名。包匦菁茅；厥篚玄𫄸玑组；九江纳锡大龟。浮于江沱潜汉，逾于洛，至于南河。
荆河惟豫州：伊洛瀍涧，既入于河，荥波既猪，导菏泽，被孟猪。厥土惟壤，下土坟垆。厥田惟中上，厥赋错上中。厥贡漆枲𫄨纻，厥篚纤纩，锡贡磬错。浮于洛，达于河。
华阳黑水惟梁州：岷嶓既艺，沱潜既道，蔡蒙旅平，和夷厎绩。厥土青黎，厥田惟下上，厥赋下中三错。厥贡璆、铁、银、镂、砮、磬、熊、罴、狐、貍、织皮。西倾因桓是来，浮于潜，逾于沔，入于渭，乱于河。
黑水西河惟雍州：弱水既西，泾属渭汭，漆沮既从，沣水攸同；荆岐既旅，终南惇物，至于鸟鼠；原隰厎绩，至于猪野；三危既宅，三苗丕叙。厥土惟黄壤，厥田惟上上，厥赋中下。厥贡惟球琳琅玕。浮于积石，至于龙门西河，会于渭汭。织皮：崐仑、析支、渠搜，西戎即叙。
导岍及岐，至于荆山，逾于河；壶口、雷首，至于太岳；厎柱、析城，至于王屋；太行、恒山，至于碣石，入于海。西倾、朱圉、鸟鼠，至于太华；熊耳。外方、桐柏，至于陪尾。导嶓冢，至于荆山；内方至于大别。岷山之阳，至于衡山，过九江，至于敷浅原。导弱水，至于合黎，余波入于流沙。导黑水，至于三危，入于南海。导河积石，至于龙门，南至于华阴，东至于厎柱，又东至于孟津，东过洛汭，至于大伾；北过降水，至于大陆，又北播为九河，同为逆河，入于海。嶓冢导漾，东流为汉，又东为沧浪之水，过三澨，至于大别，南入于江；东汇泽为彭蠡，东为北江，入于海。岷山导江，东别为沱，又东至于沣，过九江，至于东陵，东迆北会于汇，东为中江，入于海。导沇水，东流为济，入于河，溢为荥，东出于陶丘北，又东至于菏，又东北会于汶，又北东入于海。导淮自桐柏，东会于泗沂，东入于海。导渭自鸟鼠同穴，东会于沣，又东会于泾，又东过漆沮，入于河。导洛自熊耳，东北会于涧瀍，又东会于伊，又东北入于河。
九州攸同，四隩既宅；九山刊旅，九川涤源，九泽既陂。四海会同，六府孔修；庶士交正，厎慎财赋，咸则三壤，成赋中邦。锡土姓，祗台德先；不距朕行。五百里甸服：百里赋纳总，二百里纳铚，三百里纳秸服，四百里粟，五百里米。五百里侯服：百里采，二百里男邦，三百里诸侯。五百里绥服：三百里揆文教，二百里奋武衞。五百里要服：三百里夷，二百里蔡。五百里荒服：三百里蛮，二百里流。东渐于海，西被于流沙；朔南曁声教，讫于四海。禹锡玄圭，告厥成功。
