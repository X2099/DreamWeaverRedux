周书 ‧ 梓材
王曰：「封！以厥庶民曁厥臣、达大家，以厥臣达王，惟邦君。汝若恒越曰：『我有师师，司徒、司马、司空、尹、旅。曰：予罔厉杀人；亦厥君先敬劳，肆徂厥敬劳。肆往，奸宄、杀人、历人、宥；肆亦见厥君事，戕败人宥。』 王启监，厥乱为民。曰：无胥戕，无胥虐，至于敬寡，至于属妇，合由以容。王其效邦君、越御事，厥命曷以引养引恬。自古王若兹，监罔攸辟。惟曰：若稽田，既勤敷菑，惟其陈修，为厥疆畎。若作室家，既勤垣墉，惟其涂墍茨。若作梓材，既勤朴斲，惟其涂丹雘。今王惟曰：先王既勤用明德，怀为夹，庶邦享作，兄弟方来；亦既用明德，后式典集，庶邦丕享。皇天既付中国民越厥疆土于先王；肆王惟德用，和怿先后迷民，用怿先王受命。已！若兹监。惟曰：欲至于万年惟王，子子孙孙永保民。」
