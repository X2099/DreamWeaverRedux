商书 ‧ 说命下
王曰：「来！汝说。台小子旧学于甘盘，既乃遯于荒野，入宅于河。自河徂亳，曁厥终罔显。尔惟训于朕志。若作酒醴，尔惟曲糵；若作和羹，尔惟盐梅。尔交修予，罔予弃，予惟克迈乃训。」
说曰：「王！人求多闻，时惟建事。学于古训，乃有获。事不师古，以克永世，匪说攸闻。惟学逊志，务时敏，厥修乃来。允怀于兹，道积于厥躬。惟𢽾学半，念终始典于学，厥德修罔觉。监于先王成宪，其永无愆。惟说式克钦承，旁招俊乂，列于庶位。」
王曰：「呜呼！说！四海之内，咸仰朕德，时乃风。股肱惟人，良臣惟圣。昔先正保衡，作我先王，乃曰：『予弗克俾厥后惟尧、舜，其心愧耻，若挞于市。』一夫不获，则曰：『时予之辜！』佑我烈祖，格于皇天。尔尚明保予，罔俾阿衡，专美有商。为后非贤不乂，惟贤非后不食。其尔克绍乃辟于先王，永绥民！」
说拜稽首，曰：「敢对扬天子之休命！」
