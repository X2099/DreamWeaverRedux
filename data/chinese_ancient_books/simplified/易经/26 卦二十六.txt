卦二十六
大畜 山天大畜 艮上 干下
大畜。利贞，不家食，吉。利涉大川。
彖曰：大畜刚健，笃实辉光，日新其德。刚上而尚贤。能止健，大正也。不家食吉，养贤也；利涉大川，应乎天也。
象曰：天在山中，大畜。君子以多识前言往行，以畜其德。
初九：有厉利已。象曰：有厉利已，不犯灾也。
九二：舆说輹。象曰：舆说輹，中无尤也。
九三：良马逐，利艰贞。曰闲舆卫，利有攸往。象曰：利有攸往，上合志也。
六四：童牛之牿，元吉。象曰：六四元吉，有喜也。
六五：豮豕之牙，吉。象曰：六五之吉，有庆也。
上九：何天之衢，亨。象曰：何天之衢，道大行也。
