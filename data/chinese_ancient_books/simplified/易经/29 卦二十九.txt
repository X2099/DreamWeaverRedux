卦二十九
坎 坎为水 坎上 坎下
习坎有孚，维心亨，行有尚。
彖曰：习坎，重险也。水流而不盈，行险而不失其信，维心亨，乃以刚中也。行有尚，往有功也。天险，不可升也；地险，山川丘陵也。王公设险以守其国，险之时用大矣哉！
象曰：水洊至，习坎，君子以常德行，习教事。
初六：习坎，入于坎窞，凶。象曰：习坎入坎，失道凶也。
九二：坎有险，求小得。象曰：求小得，未出中也。
六三：来之坎坎，险且枕，入于坎窞，勿用。象曰：来之坎坎，终无功也。
六四：尊酒簋贰用缶，内约自牖，终无咎。象曰：尊酒簋贰，刚柔际也。
九五：坎不盈，祇既平，无咎。象曰：坎不盈，中未大也。
上六：系用徽𬙊，寘于丛棘，三岁不得，凶。象曰：上六失道，凶三岁也。
