卦四十一
损 山泽损 艮上 兑下
损。有孚，元吉，无咎，可贞，利有攸往。曷之用？二簋可用享。
彖曰：损，损下益上，其道上行。损而有孚，元吉，无咎，可贞，利有攸往。曷之用？二簋可用享。二簋应有时，损刚益柔有时，损益盈虚，与时偕行。
象曰：山下有泽，损。君子以惩忿窒欲。
初九：祀事遄往，无咎，酌损之。象曰：祀事遄往，尚合志也。
九二：利贞，征凶。弗损益之。象曰：九二利贞，中以为志也。
六三：三人行则损一人，一人行则得其友。象曰：一人行，三则疑也。
六四：损其疾，使遄有喜，无咎。象曰：损其疾，亦可喜也。
六五：或益之十朋之龟，弗克违，元吉。象曰：六五元吉，自上祐也。
上九：弗损益之，无咎，贞吉。利有攸往，得臣无家。象曰：弗损益之，大得志也。
