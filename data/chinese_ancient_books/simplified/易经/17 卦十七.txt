卦十七
随 泽雷随 兑上 震下
随。元、亨、利、贞，无咎。
彖曰：随，刚来而下柔，动而说，随。大，亨，贞，无咎，而天下随时。随时之义大矣哉！
象曰：泽中有雷，随。君子以向晦入宴息。
初九：官有渝，贞吉；出门交有功。象曰：官有渝，从正吉也。出门交有功，不失也。
六二：系小子，失丈夫。象曰：系小子，弗兼与也。
六三：系丈夫，失小子。随有求得，利居贞。象曰：系丈夫，志舍下也。
九四：随有获，贞，凶，有孚在道以明，何咎？象曰：随有获，其义凶也。有孚在道，明功也。
九五：孚于嘉，吉。象曰：孚于嘉，吉，位正中也。
上六：拘系之，乃从维之。王用亨于西山。象曰：拘系之，上穷也。
