乡饮酒礼
乡饮酒之礼。主人就先生而谋賔、介。主人戒賔，賔拜辱。主人荅拜，乃请賔。賔礼辞许。主人再拜，賔荅拜。主人退，賔拜辱。介亦如之。乃席賔、主人、介。众賔之席皆不属焉。尊两壶于房户闲，斯禁，有玄酒在西。设篚于禁南，东肆。加二勺于两壶。设洗于阼阶东南，南北以堂深，东西当东荣。水在洗东。篚在洗西，南肆。
羹定，主人速賔。賔拜辱。主人荅拜，还。賔拜辱。介亦如之。賔及众賔皆从之。主人一相，迎于门外。再拜賔，賔荅拜。拜介，介荅拜。揖众賔。主人揖，先入。賔厌介，入门左。介厌众賔，入。众賔皆入门左，北上。主人与賔三揖，至于阶。三让，主人升，賔升。主人阼阶上当楣，北面再拜。賔西阶上当楣，北面荅拜。
主人坐，取爵于篚，降，洗。賔降。主人坐，奠爵于阶前。辞。賔对。主人坐取爵，兴，适洗，南面坐，奠爵于篚下，盥洗。賔进，东北面辞洗。主人坐，奠爵于篚，兴对。賔复位，当西序东面。主人坐取爵。沃洗者西北面。卒洗，主人壹揖、壹让，升。賔拜洗。主人坐，奠爵，遂拜，降盥。賔降。主人辞，賔对，复位，当西序。卒盥，揖，让，升。賔西阶上疑立。主人坐取爵，实之，賔之席前西北面献賔。賔西阶上拜，主人少退。賔进受爵以复位。主人阼阶上拜送爵，賔少退。荐脯醢。賔升席自西方。乃设折俎。主人阼阶东疑立。賔坐，左执爵，祭脯醢，奠爵于荐西，兴右手取肺，却左手执本，坐，弗缭，右绝末以祭，尚左手哜之，兴加于俎，坐，捝手，遂祭酒，兴，席末坐，啐酒，降席坐，奠爵，拜告旨，执爵兴。主人阼阶上荅拜。賔西阶上北面坐，卒爵，兴，坐，奠爵，遂拜，执爵兴。主人阼阶上荅拜。
賔降，洗。主人降。賔坐奠爵，兴辞。主人对。賔坐取爵，适洗南，北面。主人阼阶东，南面辞洗。賔坐奠爵于篚，兴对。主人复阼阶东，西面。賔东北面盥，坐取爵，卒洗，揖让如初，升。主人拜洗。賔荅拜，兴降盥，如主人礼。賔实爵，主人之席前东南面酢主人。主人阼阶上拜，賔少退。主人进受爵，复位。賔西阶上拜送爵。荐脯醢。主人升席自北方。设折俎。祭如賔礼，不告旨。自席前适阼阶上北面坐，卒爵，兴，坐，奠爵，遂拜，执爵兴。賔西阶上荅拜。主人坐，奠爵于序端，阼阶上北面再拜崇酒。賔西阶上荅拜。
主人坐，取觯于篚，降，洗。賔降。主人辞降。賔不辞洗，立当西序，东面。卒洗，揖、让，升。賔西阶上疑立。主人实觯，酬賔，阼阶上北面坐，奠觯，遂拜，执觯兴。賔西阶上荅拜。坐，祭，遂饮卒觯，兴，坐，奠觯，遂拜，执觯兴。賔西阶上荅拜。主人降洗。賔降辞，如献礼。升，不拜洗。賔西阶上立。主人实觯，賔之席前北面。賔西阶上拜，主人少退。卒拜，进坐，奠觯于荐西。賔辞，坐取觯，复位。主人阼阶上拜送。賔北面坐，奠觯于荐东，复位。
主人揖，降。賔降，立于阶西，当序，东面。主人以介揖、让升，拜，如賔礼。主人坐取爵于东序端，降洗。介降。主人辞降，介辞洗，如賔礼。升不拜洗。介西阶上立。主人实爵，介之席前西南面献介。介西阶上北面拜，主人少退。介进北面受爵，复位。主人介右北面拜送爵，介少退。主人立于西阶东。荐脯醢。介升席自北方。设折俎。祭如賔礼，不哜肺，不啐酒，不告旨。自南方降席，北面坐，卒爵，兴，坐，奠爵，遂拜，执爵兴。主人介右荅拜。
介降洗。主人复阼阶，降辞如初。卒洗，主人盥。介揖、让升，授主人爵于两楹之闲。介西阶上立。主人实爵，酢于西阶上介右。坐，奠爵，遂拜，执爵兴。介荅拜。主人坐，祭，遂饮卒爵，兴，坐，奠爵，遂拜，执爵兴。介荅拜。主人坐，奠爵于西楹南、介右，再拜崇酒。介荅拜。
主人复阼阶，揖，降。介降，立于賔南。主人西南面三拜众賔。众賔皆荅壹拜。主人揖，升，坐取爵于西楹下，降洗，升，实爵，于西阶上献众賔。众賔之长升，拜受者三人。主人拜送。坐祭，立饮，不拜既爵，授主人爵，降复位。众賔献，则不拜受爵，坐祭，立饮。每一人献，则荐诸其席。众賔辩有脯醢。主人以爵降，奠于篚。
揖、让升。賔厌介，升。介厌众賔，升。众賔序升即席。一人洗，升，举觯于賔。实觯，西阶上坐，奠觯，遂拜，执觯兴。賔席末荅拜。坐，祭，遂饮卒觯，兴，坐，奠觯，遂拜，执觯兴。賔荅拜。降洗，升，实觯，立于西阶上。賔拜。进坐，奠觯于荐西。賔辞，坐受以兴。举觯者西阶上拜送。賔坐，奠觯于其所。举觯者降。
设席于堂廉，东上。工四人，二瑟，瑟先。相者二人，皆左何瑟，后首，挎越，内弦，右手相。乐正先升，立于西阶东。工入，升自西阶，北面坐。相者东面坐，遂授瑟，乃降。工歌鹿鸣、四牡、皇皇者华。卒歌，主人献工。工左瑟。一人拜，不兴受爵。主人阼阶上拜送爵。荐脯醢。使人相祭，工饮，不拜既爵，授主人爵。众工则不拜受爵，祭，饮。辩有脯醢，不祭。大师则为之洗。賔、介降，主人辞降。工不辞洗。
笙入堂下，磬南北面立。乐南陔、白华、华黍。主人献之于西阶上。一人拜，尽阶，不升堂受爵。主人拜送爵。阶前坐祭，立饮，不拜既爵，升授主人爵。众笙则不拜受爵，坐祭，立饮。辩有脯醢，不祭。乃闲歌鱼丽，笙由庚；歌南有嘉鱼，笙崇丘；歌南山有台，笙由仪。乃合乐。周南：关雎、葛覃、卷耳；召南：鹊巢、采蘩、采苹。工告于乐正曰：「正歌备。」乐正告于賔，乃降。
主人降席自南方，侧降，作相为司正。司正礼辞许诺。主人拜，司正荅拜。主人升，复席。司正洗觯，升自西阶，阼阶上北面受命于主人。主人曰：「请安于賔。」司正告于賔，賔礼辞许。司正告于主人。主人阼阶上再拜，賔西阶上荅拜。司正立于楹闲以相拜。皆揖复席。司正实觯，降自西阶，阶闲北面坐奠觯，退，共少立。坐取觯，不祭，遂饮卒觯，兴，坐，奠觯，遂拜，执觯兴，盥洗，北面坐，奠觯于其所，退立于觯南。
賔北面坐，取俎西之觯，阼阶上北面酬主人。主人降席，立于賔东。賔坐奠觯，遂拜，执觯兴。主人荅拜。不祭，立饮，不拜卒觯，不洗，实觯，东南面授主人。主人阼阶上拜，賔少退。主人受觯。賔拜送于主人之西。賔揖，复席。主人西阶上酬介。介降席自南方，立于主人之西。如賔酬主人之礼。主人揖复席。
司正升相旅，曰：「某子受酬。」受酬者降席。司正退立于序端，东面。受酬者自介右。众受酬者受自左，拜，兴，饮，皆如賔酬主人之礼。辩，卒受者以觯降，坐奠于篚。司正降复位。使二人举觯于賔、介。洗，升，实觯，于西阶上皆坐，奠觯，遂拜，执觯兴。賔、介席末荅拜。皆坐祭，遂饮卒觯，兴，坐，奠觯，遂拜，执觯兴。賔、介席末荅拜。逆降，洗，升，实觯，皆立于西阶上。賔、介皆拜。皆进。荐西奠之。賔辞，坐取觯以兴。介则荐南奠之。介坐受以兴。退，皆拜送，降。賔、介奠于其所。
司正升自西阶，受命于主人。主人曰：「请坐于賔。」賔辞以俎。主人请彻俎，賔许。司正降阶前，命弟子俟彻俎。司正升，立于席端。賔降席，北面。主人降席，阼阶上北面。介降席，西阶上北面。遵者降席，席东、南面。賔取俎还授司正，司正以降，賔从之。主人取俎还授弟子，弟子以降自西阶，主人降自阼阶。介取俎还授弟子，弟子以降，介从之。若有诸公、大夫，则使人受俎，如賔礼。众賔皆降。说屦，揖、让如初，升，坐。乃羞。无筭爵，无筭乐。賔出，奏陔。主人送于门外，再拜。
賔若有遵者，诸公、大夫，则既一人举觯乃入。席于賔东，公三重，大夫再重。公如大夫入，主人降，賔、介降，众賔皆降，复初位。主人迎，揖、让升。公升如賔礼，辞一席，使一人去之。大夫则如介礼，有诸公则辞加席，委于席端，主人不彻。无诸公，则大夫辞加席，主人对，不去加席。
明日賔服乡服以拜赐。主人如賔服以拜辱。主人释服。乃息司正。无介，不杀，荐脯醢，羞唯所有。征唯所欲，以告于先生、君子可也。賔、介不与。乡乐唯欲。
记。乡朝服而谋賔、介。皆使能，不宿戒。蒲筵，缁布纯。尊绤幂，賔至彻之。其牲，狗也，亨于堂东北。献用爵，其他用觯。荐脯五挺，横祭于其上，出自左房。俎由东壁，自西阶升。賔俎脊、胁、肩、肺，主人俎脊、胁、臂、肺，介俎脊、胁、肫、胳、肺。肺皆离。皆右体，进腠。以爵拜者不徒作。坐卒爵者拜既爵，立卒爵者不拜既爵。凡奠者于左，将举于右。众賔之长一人辞洗如賔礼。立者东面，北上。若有北面者，则东上。乐正与立者皆荐，以齿。凡举爵，三作而不徒爵。乐作，大夫不入。献工与笙，取爵于上篚；既献，奠于下篚。其笙则献诸西阶上。磬阶闲缩霤，北面鼓之。主人、介凡升席自北方，降自南方。司正既举觯而荐诸其位。凡旅不洗。不洗者不祭。既旅，士不入。彻俎，賔、介、遵者之俎，受者以降，遂出授从者。主人之俎以东。乐正命奏陔，賔出至于阶，陔作。若有诸公，则大夫于主人之北，西面。主人之赞者西面，北上，不与，无筭爵然后与。
