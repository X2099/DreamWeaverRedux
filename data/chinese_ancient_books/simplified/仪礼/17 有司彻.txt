有司彻
有司彻，埽堂。司宫摄酒。乃燅尸俎。卒燅，乃升羊豕鱼三鼎，无腊与肤。乃设扃鼏，陈鼎于门外如初。乃议侑于賔以异姓，宗人戒侑。侑出，俟于庿门之外。司宫筵于户西，南面，又筵于西序，东面。尸与侑北面于庿门之外，西上。主人出迎尸，宗人摈。主人拜。尸荅拜。主人又拜侑。侑荅拜。主人揖，先入门右。尸入门左。侑从，亦左。揖，乃让。主人先升自阼阶。尸侑升自西阶，西楹西，北面，东上。主人东楹东，北面拜至。尸荅拜。主人又拜侑。侑荅拜。乃举。司马举羊鼎，司士举豕鼎举鱼鼎以入，陈鼎如初。雍正执一匕以从。雍府执二匕以从。司士合执二俎以从。司士赞者亦合执二俎以从。匕皆加于鼎，东枋。二俎设于羊鼎西，西缩。二俎皆设于二鼎西，亦西缩。雍人合执二俎，陈于羊俎西，并，皆西缩。覆二疏匕于其上，皆缩俎，西枋。
主人降，受宰几。尸侑降。主人辞，尸对。宰授几，主人受，二手横执几，揖尸，主人升。尸侑升，复位。主人西面，左手执几，缩之，以右袂推拂几三，二手横执几，进授尸于筵前。尸进，二手受于手闲。主人退。尸还几缩之，右手执外廉，北面奠于筵上左之，南缩，不坐。主人东楹东，北面拜。尸复位，尸与侑皆北面荅拜。主人降洗。尸侑降。尸辞洗，主人对。卒洗，揖，主人升。尸侑升。尸西楹西，北面拜洗。主人东楹东，北面奠爵荅拜，降盥。尸侑降。主人辞，尸对。卒盥，主人揖，升。尸侑升。主人坐取爵，酌献尸。尸北面拜受爵。主人东楹东，北面拜送爵。主妇自东房荐韭菹醢，坐奠于筵前，菹在西方。妇赞者执昌菹醢以授主妇。主妇不兴受，陪设于南，昌在东方。兴，取笾于房，𫜑蕡，坐设于豆西，当外列，𫜑在东方。妇赞者执白黑以授主妇。主妇不兴受，设于初笾之南，白在西方，兴退。乃升。
司马朼羊，亦司马载，载右体肩臂肫骼臑，正脊一，脡脊一，横脊一，短胁一，正胁一，代胁一，肠一，胃一，祭肺一，载于一俎。羊肉湆，臑折，正脊一，正胁一，肠一，胃一，哜肺一，载于南俎。司士朼豕，亦司士载，亦右体肩臂肫骼臑，正脊一，脡脊一，横脊一，短胁一，正胁一，代胁一，肤五，哜肺一，载于一俎。侑俎，羊左肩左肫，正脊一，胁一，肠一，胃一，切肺一，载于一俎。侑俎，豕左肩折，正脊一，胁一，肤三，切肺一，载于一俎。阼俎，羊肺一，祭肺一，载于一俎。羊肉湆，臂一，脊一，胁一，肠一，胃一，哜肺一，载于一俎。豕脀，臂一，脊一，胁一，肤三，哜肺一，载于一俎。主妇俎，羊左臑，脊一，胁一，肠一，胃一，肤一，哜羊肺一，载于一俎。司士朼鱼，亦司士载。尸俎五鱼，横载之。侑主人皆一鱼，亦横载之。皆加膴祭于其上。卒升，賔长设羊俎于豆南，賔降。尸升筵自西方坐，左执爵，右取韭菹㨎于三豆，祭于豆闲。尸取𫜑蕡。宰夫赞者取白黑以授尸。尸受，兼祭于豆祭。雍人授次賔疏匕与俎。受于鼎西，左手执俎左廉，缩之，却右手执匕枋，缩于俎上，以东面受于羊鼎之西。司马在羊鼎之东，二手执桃匕枋以挹湆，注于疏匕，若是者三。尸兴，左执爵，右取肺坐祭之，祭酒，兴，左执爵。次賔缩执匕俎以升，若是以授尸。尸却手授匕枋，坐祭，哜之，兴，覆手以授賔。賔亦覆手以受，缩匕于俎上以降。尸席末坐，啐酒，兴，坐奠爵拜，告旨，执爵以兴。主人北面于东楹东荅拜。司马羞羊肉湆，缩执俎。尸坐，奠爵，兴取肺，坐绝祭，哜之，兴，反加于俎。司马缩奠俎于羊湆俎南，乃载于羊俎。卒载俎，缩执俎以降。尸坐，执爵以兴。次賔羞羊燔，缩执俎，缩一，燔于俎上，盐在右。尸左执爵，受燔，㨎于盐，坐振祭，哜之，兴，加于羊俎。賔缩执俎以降。尸降筵，北面于西楹西坐，卒爵，执爵以兴，坐，奠爵，拜，执爵以兴。主人北面于东楹东荅拜，主人受爵。尸升筵，立于筵末。主人酌献侑。侑西楹西北面拜受爵。主人在其右，北面荅拜。主妇荐韭菹醢，坐奠于筵前，醢在南方。妇赞者执二笾𫜑蕡，以授主妇。主妇不兴受之，奠𫜑于醢南，蕡在𫜑东。主妇入于房。
侑升筵自北方。司马横执羊俎以升，设于豆东。侑坐，左执爵，右取菹㨎于醢，祭于豆闲，又取𫜑蕡，同祭于豆祭，兴，左执爵，右取肺坐祭之，祭酒，兴，左执爵。次賔羞羊燔，如尸礼。侑降筵自北方，北面于西楹西坐，卒爵，执爵以兴，坐，奠爵拜。主人荅拜。尸受侑爵，降洗。侑降，立于西阶西，东面。主人降自阼阶，辞洗。尸坐，奠爵于篚，兴对。卒洗，主人升。尸升自西阶。主人拜洗。尸北面于西楹西坐，奠爵，荅拜，降盥。主人降。尸辞，主人对。卒盥，主人升。尸升，坐，取爵酌。司宫设席于东序，西面。主人东楹东北面拜受爵。尸西楹西北面荅拜。主妇荐韭菹醢，坐奠于筵前，菹在北方。妇赞者执二笾𫜑蕡。主妇不兴受，设𫜑于菹西北，蕡在𫜑西。主人升筵自北方。主妇入于房。长賔设羊俎于豆西。主人坐，左执爵，祭豆笾，如侑之祭，兴，左执爵，右取肺，坐祭之，祭酒，兴。次賔羞匕湆，如尸礼。席末坐，啐酒，执爵以兴。司马羞羊肉湆，缩执俎。主人坐，奠爵于左，兴受肺，坐绝祭，哜之，兴，反加于湆俎。司马缩奠湆俎于羊俎西，乃载之，卒载，缩执虚俎以降。主人坐，取爵以兴。次賔羞燔。主人受，如尸礼。主人降筵自北方，北面于阼阶上坐，卒爵，执爵以兴，坐，奠爵拜，执爵以兴。尸西楹西荅拜。主人坐，奠爵于东序南。侑升。尸侑皆北面于西楹西。主人北面于东楹东再拜崇酒。尸侑皆荅再拜。主人及尸侑皆升就筵。
司宫取爵于篚，以授妇赞者于房东。以授主妇。主妇洗于房中，出，实爵尊南，西面拜，献尸。尸拜于筵上，受。主妇西面，于主人之席北拜送爵，入于房，取一羊铏，坐奠于韭菹西。主妇赞者执豕铏以从。主妇不兴，受，设于羊铏之西，兴入于房，取糗与腶修，执以出坐设之，糗在蕡西，修在白西，兴，立于主人席北，西面。尸坐，左执爵，祭糗修，同祭于豆祭。以羊铏之柶挹羊铏，遂以挹豕铏，祭于豆祭，祭酒。次賔羞豕匕湆，如羊匕湆之礼。尸坐，啐酒，左执爵，尝上铏，执爵以兴，坐，奠爵拜。主妇荅拜。执爵以兴。司士羞豕脀。尸坐，奠爵，兴受，如羊肉湆之礼，坐，取爵兴。次賔羞豕燔。尸左执爵，受燔，如羊燔之礼，坐，卒爵，拜。主妇荅拜。受爵酌献侑。侑拜受爵。主妇主人之北西面荅拜。主妇羞糗修，坐奠糗于𫜑南，修在蕡南。侑坐，左执爵，取糗修兼祭于豆祭。司士缩执豕脀以升。侑兴，取肺坐祭之。司士缩奠豕脀于羊俎之东，载于羊俎，卒，乃缩执俎以降。侑兴。次賔羞豕燔。侑受，如尸礼，坐，卒爵，拜。主妇荅拜。受爵，酌以致于主人。主人筵上拜受爵。主妇北面于阼阶上荅拜。主妇设二铏与糗修，如尸礼。主人其祭糗修，祭铏，祭酒，受豕匕湆，拜啐酒，皆如尸礼。尝铏，不拜。其受豕脀，受豕燔，亦如尸礼。坐，卒爵，拜。主妇北面荅拜，受爵。
尸降筵，受主妇爵以降。主人降。侑降。主妇入于房。主人立于洗东北，西面。侑东面于西阶西南。尸易爵于篚，盥，洗爵。主人揖尸侑，主人升。尸升自西阶，侑从。主人北面立于东楹东。侑西楹西北面立。尸酌。主妇出于房，西面拜受爵。尸北面于侑东荅拜。主妇入于房。司宫设席于房中，南面。主妇立于西席。妇赞者荐韭菹醢，坐奠于筵前，菹在西方。妇人赞者执𫜑蕡以授妇赞者。妇赞者不兴受，设𫜑于菹西，蕡在𫜑南。主妇升筵。司马设羊俎于豆南。主妇坐，左执爵，右取菹㨎于醢，祭于豆闲，又取𫜑蕡兼祭于豆祭。主妇奠爵，兴，取肺，坐绝祭，哜之，兴，加于俎，坐，捝手，祭酒，啐酒。次賔羞羊燔。主妇兴受燔，如主人之礼。主妇执爵以出于房，西面于主人席北立卒爵，执爵拜。尸西楹西北面荅拜。主妇入，立于房。尸主人及侑皆就筵。上賔洗爵以升，酌献尸。尸拜受爵。賔西楹西北面拜送爵。尸奠爵于荐左。賔降。
主人降，洗觯。尸侑降。主人奠爵于篚，辞，尸对。卒洗，揖。尸升，侑不升。主人实觯酬尸，东楹东北面坐，奠爵拜。尸西楹西北面荅拜。坐祭，遂饮卒爵，拜。尸荅拜。降洗。尸降辞。主人奠爵于篚，对。卒洗，主人升。尸升。主人实觯。尸拜受爵。主人反位，荅拜。尸北面坐，奠爵于荐左。尸侑主人皆升筵，乃羞。宰夫羞房中之羞于尸侑主人，主妇，皆右之。司士羞庶羞于尸侑主人，主妇，皆左之。
主人降，南面拜众賔于门东，三拜。众賔门东北面皆荅壹拜。主人洗爵。长賔辞。主人奠爵于篚，兴对。卒洗，升，酌，献賔于西阶上。长賔升，拜受爵。主人在其右，北面荅拜。宰夫自东房荐脯醢，醢在西。司士设俎于豆北，羊骼一，肠一，胃一，切肺一，肤一。賔坐，左执爵，右取肺，㨎于醢祭之，执爵兴，取肺，坐祭之，祭酒，遂饮卒爵，执以兴，坐，奠爵拜，执爵以兴。主人荅拜，受爵。賔坐，取祭以降，西面坐，委于西阶西南。宰夫执荐以从，设于祭东。司士执俎以从，设于荐东。众賔长升，拜受爵。主人荅拜。坐祭，立饮卒爵，不拜既爵。宰夫赞主人酌，若是以辩。辩受爵，其荐脯醢与脀，设于其位。其位继上賔而南，皆东面。其脀体，仪也。乃升长賔。主人酌，酢于长賔西阶上北面，賔在左。主人坐，奠爵拜，执爵以兴。賔荅拜。坐祭，遂饮卒爵，执爵以兴，坐，奠爵拜。賔荅拜，賔降。宰夫洗觯以升。主人受，酌，降，酬长賔于西阶南，北面。賔在左。主人坐，奠爵拜。賔荅拜。坐祭，遂饮卒爵，拜。賔荅拜。主人洗。賔辞。主人坐奠爵于篚，对。卒洗，升酌，降复位。賔拜受爵。主人拜送爵。賔西西坐，奠爵于荐左。
主人洗，升，酌献兄弟于阼阶上。兄弟之长升，拜受爵。主人在其右，荅拜。坐祭，立饮，不拜既爵。皆若是以辩。辩受爵，其位在洗东，西面，北上，升受爵，其荐脀设于其位。其先生之脀，折胁一，肤一。其众，仪也。主人洗，献内賔于房中。南面拜受爵。主人南面于其右，荅拜。坐祭，立饮，不拜既爵，若是以辩。亦有荐脀。主人降洗，升，献私人于阼阶上。拜于下，升受。主人荅其长拜。乃降，坐祭，立饮，不拜既爵，若是以辩。宰夫赞主人酌。主人于其群私人不荅拜。其位继兄弟之南，亦北上，亦有荐脀。主人就筵。尸作三献之爵。司士羞湆鱼，缩执俎以升。尸取膴祭祭之，祭酒，卒爵。司士缩奠俎于羊俎南，横载于羊俎，卒，乃缩执俎以降。尸奠爵拜。三献北面荅拜，受爵，酌献侑。侑拜受。三献北面荅拜。司马羞湆鱼一，如尸礼。卒爵拜。三献荅拜，受爵。酌致主人。主人拜受爵。三献东楹东，北面荅拜。司士羞一湆鱼，如尸礼。卒爵拜。三献荅拜，受爵。尸降筵，受三献爵，酌以酢之。三献西楹西，北面拜受爵。尸在其右以授之，尸升筵，南面荅拜。坐祭，遂饮卒爵，拜。尸荅拜。执爵以降，实于篚。
二人洗觯，升，实爵，西楹西北面东上坐，奠爵拜，执爵以兴。尸侑荅拜。坐祭，遂饮卒爵，执爵以兴，坐，奠爵拜。尸侑荅拜。皆降，洗，升，酌，反位。尸侑皆拜受爵。举觯者皆拜送。侑奠觯于右。尸遂执觯以兴，北面于阼阶上酬主人。主人在右。坐，奠爵拜。主人荅拜。不祭，立饮卒爵，不拜既爵，酬，就于阼阶上酬主人。主人拜受爵。尸拜送，尸就筵。主人以酬侑于西楹西。侑在左。坐，奠爵拜，执爵兴。侑荅拜。不祭，立饮卒爵，不拜既爵，酌，复位。侑拜受。主人拜送，主人复筵。乃升长賔。侑酬之如主人之礼。至于众賔，遂及兄弟，亦如之。皆饮于上。遂及私人。拜受者升受，下饮，卒爵升，酌以之其位，相酬辩。卒饮者实爵于篚。乃羞庶羞于賔兄弟内賔及私人。兄弟之后生者举觯于其长。洗，升酌，降，北面立于阼阶南。长在左。坐，奠爵拜，执爵以兴。长荅拜。坐，祭，遂饮卒爵，执爵以兴，坐，奠爵拜，执爵以兴。长荅拜。洗，升酌，降。长拜受于其位。举爵者东面荅拜。爵止。賔长献于尸如初，无湆，爵不止。賔一人举爵于尸如初。亦遂之于下。賔及兄弟交错其酬，皆遂及私人，爵无筭。
尸出，侑从。主人送于庿门之外，拜。尸不顾。拜侑与长賔亦如之。众賔从。司士归尸侑之俎。主人退。有司彻。若不賔尸，则祝侑亦如之。尸食。乃盛俎臑臂肫脡脊横脊短胁代胁，皆牢。鱼七。腊辩，无髀。卒盛，乃举牢肩。尸受，振祭，哜之，佐食受，加于肵。佐食取一俎于堂下，以入奠于羊俎东。乃摭于鱼腊俎俎释三个，其余皆取之实于一俎以出。祝主人之鱼腊取于是。尸不饭告饱。主人拜侑，不言。尸又三饭。佐食受牢举，如傧。主人洗酌酳尸，賔羞肝，皆如傧礼。卒爵，主人拜。祝受尸爵。尸荅拜。祝酌授尸，尸以醋主人，亦如傧。其绥祭，其嘏，亦如傧。其献祝与二佐食，其位，其荐脀，皆如傧。主妇其洗献于尸亦如傧。主妇反取笾于房中，执枣糗坐设之，枣在稷南，糗在枣南。妇赞者执栗脯。主妇不兴，受设之，栗在糗东，脯在枣东。主妇兴，反位。尸左执爵，取枣糗，祝取栗脯以授尸，尸兼祭于豆祭，祭酒，啐酒。次賔羞牢燔用俎，盐在右。尸兼取燔㨎于盐，振祭，哜之。祝受，加于肵。卒爵。主妇拜。祝受尸爵。尸荅拜。祝易爵洗，酌授尸。尸以醋主妇。主妇主人之北拜受爵。尸荅拜。主妇反位，又拜。上佐食绥祭，如傧。卒爵，拜。尸荅拜。主妇献祝，其酌如傧。拜，坐受爵。主妇主人之北荅拜。宰夫荐枣糗，坐设枣于菹西，糗在枣南。祝左执爵，取枣糗祭于豆祭，祭酒，啐酒。次賔羞燔如尸礼。卒爵。主人受爵，酌献二佐食，亦如傧。主妇受爵以入于房。賔长洗，爵献于尸。尸拜受。賔户西北面荅拜。爵止。主妇洗于房中，酌致于主人。主人拜受。主妇户西北面拜送爵。司宫设席。主妇荐韭菹醢，坐设于席前，菹在北方。妇赞者执枣糗以从。主妇不兴受，设枣于菹北，糗在枣西。佐食设俎，臂脊胁肺，皆牢。肤三，鱼一，腊臂。主人左执爵，右取菹㨎于醢，祭于豆闲，遂祭笾，奠爵，兴取牢肺，坐绝祭，哜之，兴加于俎，坐捝手，祭酒，执爵以兴，坐卒爵，拜。主妇荅拜，受爵，酌以醋户内。北面拜。主人荅拜。卒爵，拜。主人荅拜。主妇以爵入于房。尸作止爵，祭酒，卒爵。賔拜。祝受爵。尸荅拜。祝酌授尸。賔拜受爵。尸拜送。坐祭，遂饮卒爵，拜。尸荅拜。献祝及二佐食。洗，致爵于主人。主人席上拜受爵。賔北面荅拜。坐祭，遂饮卒爵，拜。賔荅拜，受爵，酌致爵于主妇。主妇北堂。司宫设席，东面。主妇席北东面拜受爵。賔西面荅拜。妇赞者荐韭菹醢，菹在南方。妇人赞者执枣糗授妇赞者。妇赞者不兴受，设枣于菹南，糗在枣东。佐食设俎于豆东，羊臑，豕折，羊脊胁祭肺一，肤一，鱼一，腊臑。主妇升筵坐，左执爵，右取菹㨎于醢祭之，祭笾，奠爵，兴取肺，坐绝祭，哜之，兴加于俎，坐捝手，祭酒，执爵兴，筵北东面立卒爵，拜。賔荅拜，賔受爵，易爵于篚，洗，酌醋于主人，户西北面拜。主人荅拜。卒爵，拜。主人荅拜。賔以爵降，奠于篚。乃羞。宰夫羞房中之羞，司士羞庶羞，于尸祝主人主妇。内羞在右，庶羞在左。主人降拜众賔，洗献众賔，其荐脀，其位，其酬醋，皆如傧礼。主人洗献兄弟与内賔，与私人，皆如傧礼。其位，其荐脀，皆如傧礼。卒，乃羞于賔兄弟内賔及私人辩。賔长献于尸，尸醋。献祝。致，醋。賔以爵降，实于篚。賔兄弟交错其酬，无筭爵。利洗爵献于尸，尸酢。献祝，祝受，祭酒，啐酒，奠之。
主人出，立于阼阶上，西面。祝出，立于西阶上，东面。祝告于主人曰：「利成。」祝入。主人降，立于阼阶东，西面。尸谡。祝前，尸从，遂出于庿门。祝反，复位于室中，祝命佐食彻尸俎。佐食乃出尸俎于庿门外，有司受归之。彻阼荐俎。乃𦿉，如傧。卒𦿉，有司官彻馈，馔于室中西北隅，南面，如馈之设。右几。厞用席。纳一尊于室中。司宫埽祭。主人出，立于阼阶上，西面。祝执其俎以出，立于西阶上，东面。司宫阖牖户。祝告利成，乃执俎以出于庿门外，有司受，归之。众賔出，主人拜送于庿门外，乃反。妇人乃彻，彻室中之馔。
