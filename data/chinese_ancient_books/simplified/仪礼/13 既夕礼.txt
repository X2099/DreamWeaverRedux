既夕礼
既夕哭，请启期，告于賔。夙兴，设盥于祖庿门外，陈鼎，皆如殡。东方之馔亦如之。夷床馔于阶闲。二烛俟于殡门外。丈夫髽，散带垂，即位如初。妇人不哭。主人拜賔，入即位，袒。商祝免，袒，执功布入，升自西阶，尽阶，不升堂，声三，启三。命哭。烛入。祝降，与夏祝交于阶下，取铭置于重。踊无筭。商祝拂柩用功布，幠用夷衾。迁于祖用轴。重先，奠从，烛从，柩从，烛从，主人从。升自西阶。奠俟于下，东面，北上。主人从升，妇人升，东面。众人东即位。正柩于两楹闲，用夷床。主人柩东，西面。置重如初。席升设于柩西。奠设如初，巾之。升降自西阶。主人踊无筭，降，拜賔，即位踊，袭。主妇及亲者由足，西面。荐车直东荣，北辀。质明灭烛。彻者升自阼阶，降自西阶。乃奠如初，升降自西阶。主人要节而踊。荐马，缨三就，入门，北面交辔，圉人夹牵之。御者执策立于马后。哭，成踊。右还出。賔出，主人送于门外。
有司请祖期。曰：「日侧。」主人入，袒。乃载。踊无筭。卒束，袭。降奠当前束。商祝饰柩，一池，纽前𫎭后缁，齐三采，无贝。设披，属引。陈明器于乘车之西。折横覆之。抗木横三缩二。加抗席三。加茵，用疏布，缁翦，有幅，亦缩二横三。器，西南上，𬘬。茵。苞二。筲三，黍，稷，麦。罋三，醯、醢、屑，幂用疏布。甒二，醴、酒，幂用功布。皆木桁久之。用器，弓、矢、耒耜、两敦、两杅、槃、匜，匜实于槃中，南流。无祭器，有燕乐器可也。役器，甲、胄、干、笮。燕器，杖、笠、翣。彻奠。巾、席俟于西方。主人要节而踊，袒。商祝御柩，乃祖。踊，袭，少南当前束。妇人降，即位于阶闲。祖，还车，不还器。祝取铭置于茵。二人还重还左。布席，乃奠如初。主人要节而踊。荐马如初。賔出，主人送。有司请葬期。入复位。
公赗：玄𫄸束，马两。摈者出请，入告。主人释杖，迎于庿门外，不哭，先入门右，北面，及众主人袒。马入设。賔奉币由马西，当前辂，北面致命。主人哭，拜稽颡，成踊。賔奠币于栈左服，出。宰由主人之北举币以东。士受马以出。主人送于外门外，拜，袭，入复位，杖。賔赗者，将命。摈者出请，入告，出告须。马入设。賔奉币。摈者先入，賔从。致命如初。主人拜于位，不踊。賔奠币如初。举币、受马如初。摈者出请。若奠，入告，出，以賔入。将命如初。士受羊如受马。又请。若赙，入告。主人出门左，西面。賔东面将命。主人拜。賔坐委之。宰由主人之北，东面举之，反位。若无器，则捂受之。又请，賔告事毕，拜送，入。赠者，将命。摈者出请，纳賔如初。賔奠币如初。若就器，则坐奠于陈。凡将礼，必请而后拜送。兄弟赗，奠可也。所知，则赗而不奠。知死者赠，知生者赙。书赗于方，若九，若七，若五。书遣于策。乃代哭如初。宵，为燎于门内之右。
厥明，陈鼎五于门外如初。其实：羊左胖，髀不升，肠五，胃五，离肺；豕亦如之，豚解，无肠胃；鱼，腊、鲜兽。皆如初。东方之馔：四豆，脾析、蜱醢、葵菹、蠃醢；四笾，枣、糗、栗、脯；醴，酒。陈器。灭燎，执烛侠辂，北面。賔入者，拜之。彻者入。丈夫踊。设于西北。妇人踊。彻者东。鼎入。乃奠。豆西上，𬘬。笾，蠃醢南，北上，𬘬。俎二以成，南上，不𬘬，特鲜兽。醴、酒在笾西，北上。奠者出。主人要节而踊。甸人抗重出自道，道左倚之。荐马，马出自道。车各从其马，驾于门外，西面而俟，南上，彻者入。踊如初。彻巾，苞牲，取下体，不以鱼、腊。行器，茵、苞、器序从，车从。彻者出。踊如初。主人之史请读赗。执筭从，柩东，当前束，西面。不命毋哭，哭者相止也，唯主人、主妇哭。烛在右，南面。读书，释筭则坐。卒，命哭。灭烛。书与筭执之以逆出。公史自西方东面。命毋哭，主人、主妇皆不哭。读遣。卒，命哭。灭烛，出。商祝执功布以御柩。执披。主人袒，乃行，踊无筭。出宫，踊，袭。至于邦门，公使宰夫赠玄𫄸束。主人去杖，不哭，由左听命。賔由右致命。主人哭拜稽颡。賔升，实币于盖，降。主人拜送，复位，杖，乃行。
至于圹。陈器于道东西，北上。茵先入，属引。主人袒。众主人西面，北上。妇人东面。皆不哭，乃窆。主人哭，踊无筭，袭，赠用制币玄𫄸束，拜稽颡，踊如初。卒，袒，拜賔。主妇亦拜賔。即位。拾踊三。袭。賔出则拜送。藏器于旁，加见，藏苞、筲于旁。加折却之。加抗席覆之。加抗木。实土三。主人拜乡人。即位。踊，袭，如初。乃反哭。入，升自西阶，东面。众主人堂下，东面，北上。妇人入，丈夫踊，升自阼阶，主妇入于室，踊，出，即位，及丈夫拾踊三。賔吊者升自西阶，曰：「如之何！」主人拜稽颡。賔降出，主人送于门外，拜稽颡。遂适殡宫，皆如启位。拾踊三。兄弟出，主人拜送。众主人出门，哭止。阖门。主人揖，众主人乃就次。犹朝夕哭，不奠，三虞。卒哭，明日以其班祔。
记。士处适寝，寝东首于北墉下。有疾，疾者齐。养者皆齐，彻琴瑟。疾病，外内皆埽，彻亵衣，加新衣。御者四人皆坐持体。属纩以俟绝气。男子不绝于妇人之手，妇人不绝于男子之手。乃行祷于五祀。乃卒，主人啼，兄弟哭。设床笫当牖，衽下莞上簟，设枕。迁尸。复者朝服，左执领，右执要，招而左。楔貌如轭，上两末。缀足用燕几，校在南，御者坐持之。即床而奠当腢，用吉器，若醴若酒，无巾柶。赴曰：「君之臣某死。」赴母、妻、长子则曰：「君之臣某之某死。」室中唯主人，主妇坐。兄弟有命夫命妇在焉，亦坐。尸在室，有君命，众主人不出。襚者委衣于床，不坐。其襚于室，户西北面致命。夏祝淅米差盛之。御者四人抗衾而浴，襢笫。其母之丧，则内御者浴，𫘽无笄。设明衣，妇人则设中带。卒洗贝，反于笲。实贝柱右齻左齻。夏祝彻余饭。瑱塞耳。掘坎南顺，广尺，轮二尺，深三尺，南其壤。垼用块。明衣裳用幕布，袂属幅，长下膝。有前后裳，不辟，长及觳，縓綼緆。缁纯。设握，里亲肤，系钩中指，结于𢯲。甸人筑坅坎。隷人涅厕。既袭，宵为燎于中庭。
厥明，灭燎，陈衣。凡绞，衿用布，伦如朝服。设棜于东堂下，南顺，齐于坫，馔于其上。两甒：醴、酒，酒在南。篚在东，南顺，实角觯四，木柶二，素勺二。豆在甒北，二以并，笾亦如之。凡笾豆实具、设，皆巾之。觯俟时而酌，柶覆加之，面枋，及错，建之。小敛辟奠，不出室。无踊节。既冯尸，主人袒，髺发，绞带，众主人布带。大敛于阼。大夫升自西阶，阶东北面，东上。既冯尸，大夫逆降，复位。巾奠，执烛者灭烛，出，降自阼阶，由主人之北东。
既殡，主人说髦。三日绞垂。冠六升，外縪，缨条属厌。衰三升。屦外纳。杖下本，竹桐一也。居倚庐，寝苫枕块，不说绖带，哭昼夜无时，非丧事不言。歠粥，朝一溢米，夕一溢米，不食菜果。主人乘恶车，白狗幦，蒲蔽，御以蒲菆，犬服，木錧，约绥，约辔，木镳，马不齐髦。主妇之车亦如之，疏布裧。贰车白狗摄服，其他皆如乘车。
朔月，童子执帚却之，左手奉之，从彻者而入。比奠，举席埽室，聚诸窔，布席如初。卒奠，埽者执帚垂末，内鬣，从执烛者而东，燕养，馈羞汤沐之馔如他日。朔月若荐新，则不馈于下室。
筮宅，冢人物土。卜日吉，告从于主妇。主妇哭。妇人皆哭。主妇升堂，哭者皆止。启之昕，外内不哭，夷床、輁轴馔于西阶东。其二庿，则馔于祢庿如小敛奠，乃启。朝于祢庿，重止于门外之西，东面。柩入，升自西阶，正柩于两楹闲。奠止于西阶之下，东面，北上。主人升，柩东西面。众主人东即位。妇人从升，东面。奠升，设于柩西，升降自西阶。主人要节而踊。烛先入者升堂，东楹之南西面。后入者西阶东，北面，在下。主人降即位。彻，乃奠，升降自西阶。主人踊如初。祝及执事举奠，巾、席从而降。柩从。序从如初，适祖。荐乘车，鹿浅幦，干、笮、革靾，载旜，载皮弁服。缨、辔、贝勒县于衡。道车载朝服。稾车载蓑笠。将载，祝及执事举奠，户西，南面，东上。卒束前而降，奠席于柩西，巾奠，乃墙。抗木刊。茵著用荼，实绥泽焉。苇苞长三尺一编。菅筲三，其实皆瀹。祖，还车不易位。执披者旁四人。凡赠币无常。凡糗不煎。唯君命，止柩于𡍷，其余则否。车至道左北面立，东上。柩至于圹，敛服载之。卒窆而归，不驱。君视敛，若不待奠，加盖而出。不视敛，则加盖而至，卒事。既正柩，賔出，遂、匠纳车于阶闲。祝馔祖奠于主人之南，当前辂，北上，巾之。弓矢之新，沽功，有弭饰焉，亦张可也，有柲，设依、挞焉，有韣。翭矢一乘，骨镞，短衞。志矢一乘，轩𫐏中，亦短衞。
