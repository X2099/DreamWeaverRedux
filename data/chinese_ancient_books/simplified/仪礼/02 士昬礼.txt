士昬礼
昬礼。下达。纳采用鴈。主人筵于户西，西上，右几。使者玄端至。摈者出请事，入告。主人如賔服迎于门外，再拜。賔不荅拜。揖入。至于庙门，揖入。三揖至于阶，三让，主人以賔升，西面。賔升西阶，当阿，东面致命。主人阼阶上北面再拜。授于楹闲，南面。賔降，出。主人降，授老鴈。摈者出请。賔执鴈，请问名。主人许。賔入，授，如初礼。摈者出请，賔告事毕。入告，出请醴賔。賔礼辞许。主人彻几，改筵，东上，侧尊甒醴于房中。主人迎賔于庿门外，揖让如初，升。主人北面再拜。賔西阶上，北面荅拜。主人拂几，授校，拜送。賔以几辟，北面设于坐左，之西阶上荅拜。赞者酌醴，加角柶面叶，出于房。主人受醴，面枋，筵前西北面。賔拜受醴，复位。主人阼阶上拜送。赞者荐脯醢。賔即筵坐，左执觯，祭脯醢，以柶祭醴三，西阶上北面坐，啐醴，建柶，兴，坐，奠觯，遂拜。主人荅拜。賔即筵，奠于荐左，降筵，北面坐，取脯。主人辞。賔降，授人脯，出。主人送于门外，再拜。
纳吉，用鴈，如纳采礼。
纳徴，玄𫄸束帛、俪皮，如纳吉礼。
请期，用鴈。主人辞，賔许告期。如纳徴礼。
期初昬，陈三鼎于寝门外东方，北面，北上。其实：特豚，合升，去蹄，举肺脊二；祭肺二；鱼十有四；腊一肫，髀不升。皆饪。设扃鼏。设洗于阼阶东南。馔于房中：醯酱二豆，菹醢四豆，兼巾之；黍稷四敦，皆盖。大羹湆在爨，尊于室中北墉下，有禁，玄酒在西，绤幂，加勺，在南枋。尊于房户之东，无玄酒。篚在南，实四爵，合𢀿。主人爵弁，𫄸裳缁袘。从者毕玄端。乘墨车。从车二乘。执烛前马。妇车亦如之，有裧。至于门外。主人筵于户西，西上，右几。女次，纯衣𫄸袡，立于房中，南面。姆𫄥、笄、宵衣，在其右。女从者毕袗玄，𫄥、笄、被顈黼，在其后。主人玄端迎于门外，西面再拜。賔东面荅拜。主人揖入，賔执鴈从。至于庿门，揖入。三揖，至于阶。三让，主人升，西面。賔升，北面奠鴈，再拜稽首，降，出。妇从降自西阶。主人不降送。壻御妇车，授绥，姆辞不受。妇乘以几。姆加景。乃驱，御者代。壻乘其车，先俟于门外。
妇至，主人揖妇以入。及寝门，揖入，升自西阶。媵布席于奥。夫入于室即席。妇尊西，南面。媵御沃盥交。赞者彻尊幂。举者盥出，除幂，举鼎入，陈于阼阶南，西面，北上。匕俎从设。北面载，执而俟。匕者逆退，复位于门东，北面，西上。赞者设酱于席前，菹醢在其北。俎入设于豆东，鱼次，腊特于俎北。赞设黍于酱东，稷在其东，设湆于酱南。设对酱于东，菹醢在其南，北上。设黍于腊北，其西稷，设湆于酱北。御布对席。赞启会却于敦南，对敦于北。赞告具。揖妇即对筵。皆坐。皆祭，祭荐、黍、稷、肺。赞尔黍，授肺脊。皆食以湆、酱，皆祭举、食举也，三饭卒食。赞洗爵，酌，酳主人。主人拜受。赞户内北面荅拜。酳妇亦如之。皆祭。赞以肝从。皆振祭，哜肝，皆实于菹豆。卒爵皆拜。赞荅拜，受爵。再酳如初，无从。三酳用𢀿，亦如之。赞洗爵酌于户外尊，入户，西，北面奠爵拜。皆荅拜。坐祭，卒爵，拜。皆荅拜。兴。主人出。妇复位。乃彻于房中，如设于室。尊否。主人说服于房，媵受。妇说服于室，御受。姆授巾。御衽于奥，媵衽良席在东，皆有枕，北止。主人入，亲说妇之缨。烛出。媵馂主人之余，御馂妇余。赞酌外尊酳之。媵侍于户外，呼则闻。夙兴，妇沐浴，𫄥、笄、宵衣以俟见。质明，赞见妇于舅姑。席于阼，舅即席。席于房外，南面，姑即席。妇执笲枣栗，自门入，升自西阶，进拜，奠于席。舅坐抚之，兴，荅拜。妇还，又拜。降阶，受笲腶修，升，进，北面拜，奠于席。姑坐，举以兴，拜，授人。
赞醴妇，席于户牖间，侧尊甒醴于房中。妇疑立于席西。赞者酌醴，加柶面枋，出房，席前北面。妇东面拜，受。赞西阶上，北面拜送。妇又拜。荐脯醢。妇升席，左执觯，右祭脯醢，以柶祭醴三，降席，东面坐，啐醴，建柶，兴，拜。赞荅拜。妇又拜，奠于荐东，北面坐，取脯，降，出，授人于门外。
舅姑入于室。妇盥，馈。特豚合升，侧载。无鱼、腊，无稷，并南上。其他如取女礼。妇赞成祭。卒食一酳，无从。席于北墉下，妇彻，设席前，如初，西上。妇馂，舅辞易酱。妇馂姑之馔。御赞祭豆、黍、肺、举肺、脊。乃食，卒，姑酳之。妇拜受。姑拜送。坐祭，卒爵。姑受奠之。妇彻于房中，媵、御馂，姑酳之。虽无娣，媵先。于是与始饭之错。舅姑共飨妇以一献之礼。舅洗于南洗，姑洗于北洗。奠酬。舅姑先降自西阶，妇降自阼阶。归妇俎于妇氏人。舅飨送者以一献之礼，酬以束锦。姑飨妇人送者，酬以束锦。若异邦，则赠丈夫送者以束锦。
若舅姑既没，则妇入三月，乃奠菜。席于庿奥，东面，右几。席于北方，南面。祝盥。妇盥于门外。妇执笲菜。祝帅妇以入。祝告，称妇之姓曰：「某氏来妇，敢奠嘉菜于皇舅某子。」妇拜扱地，坐，奠菜于几东席上，还，又拜如初。妇降堂，取笲菜入。祝曰：「某氏来妇，敢告于皇姑某氏。」奠菜于席，如初礼。妇出。祝阖牖户。老醴妇于房中，南面，如舅姑醴妇之礼。壻飨妇送者丈夫、妇人，如舅姑飨礼。
记。士昬礼。凡行事必用昬昕，受诸祢庿。辞无不腆、无辱。挚不用死。皮帛必可制。腊必用鲜，鱼用鲋，必殽全。女子许嫁，笄而醴之称字。祖庿未毁，教于公宫三月。若祖庙已毁，则教于宗室。问名，主人受鴈，还，西面对。賔受命乃降。祭醴，始扱壹祭，又扱再祭。賔右取脯，左奉之，乃归，执以反命。
纳徴，执皮，摄之内文，兼执足，左首。随入，西上，参分庭一在南。賔致命，释外足见文。主人受币。士受皮者，自东出于后，自左受，遂坐，摄皮，逆退，适东壁。父醴女而俟迎者。母南面于房外。女出于母左。父西面戒之，必有正焉，若衣若笄。母戒诸西阶上，不降。妇乘以几，从者二人，坐持几相对。妇入寝门，赞者彻尊幂，酌玄酒三属于尊，弃余水于堂下阶闲，加勺。笲，缁被𫄸里加于桥。舅荅拜，宰彻笲。妇席、荐馔于房。飨妇，姑荐焉。妇洗在北堂，直室东隅。篚在东。北面盥。妇酢舅，更爵自荐。不敢辞洗。舅降，则辟于房。不敢拜洗。凡妇人相飨无降。妇入三月，然后祭行。庶妇则使人醮之。妇不馈。
昬辞曰：「吾子有惠贶室某也，某有先人之礼，使某也，请纳采。」对曰：「某之子憃愚，又弗能教。吾子命之，某不敢辞。」致命曰：「敢纳采。」
问名曰：「某既受命，将加诸卜，敢请女为谁氏？」对曰：「吾子有命，且以备数而择之。某不敢辞。」
醴曰：「子为事故，至于某之室。某有先人之礼，请醴从者。」对曰：「某既得将事矣，敢辞。」「先人之礼，敢固以请。」「某辞不得命，敢不从也！」
纳吉曰：「吾子有贶命，某加诸卜，占曰吉，使某也敢告。」对曰：「某子之不教，唯恐弗堪。子有吉，我与在，某不敢辞。」
纳徴曰：「吾子有嘉命，贶室某也。某有先人之礼，俪皮束帛，使某也，请纳徴。」致命曰：「某敢纳徴。」对曰：「吾子顺先典，贶某重礼，某不敢辞，敢不承命！」
请期曰：「吾子有赐命，某既申受命矣。惟是三族之不虞，使某也，请吉日。」对曰：「某既前受命矣，唯命是听。」曰：「某命某听命于吾子。」对曰：「某固唯命是听。」使者曰：「某使某受命吾子，不许，某敢不告！期曰某日。」对曰：「某敢不敬须！」
凡使者归，反命曰：「某既得将事矣，敢以礼告。」主人曰：「闻命矣。」父醮子，命之曰：「往迎尔相，承我宗事。勗帅以敬，先妣之嗣。若则有常。」子曰：「诺。唯恐弗堪，不敢忘命。」賔至，摈者请，对曰：「吾子命某以兹初昬，使某将请承命。」对曰：「某固敬具以须。」
父送女命之曰：「戒之敬之，夙夜毋违命。」母施衿结帨曰：「勉之敬之，夙夜无违宫事。」庶母及门内施鞶，申之以父母之命，命之曰：「敬恭听宗尔父母之言，夙夜无愆，视诸衿鞶。」壻授绥，姆辞曰：「未教，不足与为礼也。」宗子无父，母命之。亲皆没，己躬命之。支子则称其宗。弟称其兄。
若不亲迎，则妇入三月，然后壻见，曰：「某以得为外昬姻，请觌。」主人对曰：「某以得为外昬姻之数，某之子未得濯漑于祭祀，是以未敢见。今吾子辱，请吾子之就宫，某将走见。」对曰：「某以非他故，不足以辱命，请终赐见。」对曰：「某得以为昬姻之故，不敢固辞，敢不从！」主人出门左，西面。壻入门，东面奠挚，再拜，出。摈者以挚出，请受。壻礼辞许，受挚，入。主人再拜受。壻再拜送，出。见主妇。主妇阖扉立于其内。壻立于门外，东面。主妇一拜。壻荅再拜。主妇又拜。壻出，主人请醴。及揖让入。醴以一献之礼。主妇荐。奠酬。无币。壻出，主人送，再拜。
