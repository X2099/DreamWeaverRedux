士冠礼
士冠礼。筮于庿门。主人玄冠朝服缁带素𫖒，即位于门东，西面。有司如主人服，即位于西方，东面，北上。筮与席、所卦者，具馔于西塾。布席于门中𫔶西、阈外，西面。筮人执䇲抽上韇兼执之，进受命于主人。宰自右少退，赞命。筮人许诺，右还即席坐，西面。卦者在左。卒筮，书卦，执以示主人。主人受眡反之。筮人还，东面。旅占卒，进告吉。若不吉，则筮远日，如初仪。彻筮席，宗人告事毕。主人戒賔，賔礼辞许。主人再拜，賔荅拜。主人退，賔拜送。前期三日，筮賔，如求日之仪。乃宿賔。賔如主人服，出门左，西面再拜。主人东面荅拜，乃宿賔。賔许。主人再拜，賔荅拜。主人退，賔拜送。宿赞冠者一人，亦如之。厥明夕，为期于庿门之外。主人立于门东。兄弟在其南，少退，西面，北上。有司皆如宿服，立于西方，东面，北上。摈者请期。宰告曰：「质明行事。」告兄弟及有司。告事毕。摈者告期于賔之家。夙兴，设洗直于东荣，南北以堂深。水在洗东。
陈服于房中西墉下，东领，北上。爵弁服：𫄸裳，纯衣，缁带，韎韐。皮弁服：素积，缁带，素𫖒。玄端：玄裳、黄裳、杂裳可也，缁带，爵𫖒。缁布冠缺项，青组缨属于缺；缁𫄥广终幅，长六尺；皮弁笄、爵弁笄；缁组纮𫄸边；同箧。栉实于箪。蒲筵二。在南。侧尊一甒醴，在服北。有篚实勺、觯、角柶。脯醢。南上。爵弁、皮弁、缁布冠，各一匴，执以待于西坫南，南面，东上；賔升则东面。主人玄端，爵𫖒，立于阼阶下，直东序，西面。兄弟毕袗玄，立于洗东，西面，北上。摈者玄端，负东塾。将冠者采衣，紒，在房中，南面。賔如主人服，赞者玄端从之，立于外门之外。摈者告。主人迎出门左，西面再拜。賔荅拜。主人揖赞者，与賔揖，先入。每曲揖。至于庿门，揖入。三揖至于阶，三让。主人升，立于序端，西面。賔西序，东面。赞者盥于洗西，升，立于房中，西面，南上。主人之赞者筵于东序，少北，西面。将冠者出房，南面。赞者奠𫄥、笄、栉于筵南端。賔揖将冠者，将冠者即筵坐。赞者坐，栉，设𫄥。賔降。主人降。賔辞，主人对。賔盥卒，壹揖，壹让，升。主人升，复初位。賔筵前坐，正𫄥，兴，降西阶一等。执冠者升一等，东面授賔。賔右手执项，左手执前，进，容，乃祝，坐如初，乃冠。兴，复位。赞者卒。冠者兴。賔揖之适房。服玄端、爵𫖒，出房，南面。賔揖之，即筵坐。栉，设笄。賔盥，正𫄥如初，降二等，受皮弁，右执项，左执前，进，祝，加之如初，复位。赞者卒纮。兴。賔揖之适房。服素积、素𫖒，容，出房，南面。賔降三等，受爵弁加之。服𫄸裳，韎韐。其他如加皮弁之仪。彻皮弁、冠、栉、筵，入于房。筵于户西，南面。赞者洗于房中，侧酌醴，加柶覆之。面叶。賔揖冠者就筵。筵西，南面。賔受醴于户东，加柶面枋，筵前，北面。冠者筵西拜受觯，賔东面荅拜。荐脯醢。冠者即筵坐，左执觯。右祭脯醢，以柶祭醴三，兴，筵末坐，啐醴，建柶，兴，降筵坐，奠觯拜，执觯兴。賔荅拜。冠者奠觯于荐东，降筵，北面坐，取脯，降自西阶，适东壁，北面见于母。母拜受。子拜送。母又拜。賔降，直西序，东面。主人降，复初位。冠者立于西阶东，南面。賔字之。冠者对。賔出，主人送于庿门外，请醴賔。賔礼辞许。賔就次。冠者见于兄弟。兄弟再拜，冠者荅拜。见赞者，西面拜，亦如之。入见姑姊，如见母。乃易服，服玄冠、玄端、爵𫖒。奠挚见于君，遂以挚见于乡大夫、乡先生。乃醴賔以壹献之礼。主人酬賔，束帛、俪皮。赞者皆与。赞冠者为介。賔出，主人送于外门外，再拜。归賔俎。
若不醴则醮，用酒。尊于房户之闲，两甒，有禁，玄酒在西，加勺，南枋。洗有篚在西，南顺。始加，醮，用脯醢。賔降，取爵于篚。辞降如初。卒洗，升，酌。冠者拜受。賔荅拜如初。冠者升筵坐，左执爵，右祭脯醢，祭酒，兴，筵末坐，啐酒，降筵拜。賔荅拜。冠者奠爵于荐东，立于筵西。彻荐、爵，筵、尊不彻。加皮弁如初仪，再醮摄酒。其他皆如初。加爵弁如初仪。三醮，有干肉折俎，哜之。其他如初。北面取脯见于母。若杀，则特豚，载合升，离肺实于鼎。设扃鼏。始醮如初。再醮，两豆：葵菹、蠃醢；两笾：栗、脯。三醮，摄酒如再醮，加俎，哜之皆如初，哜肺。卒醮，取笾脯以降，如初。若孤子，则父兄戒、宿。
冠之日，主人紒而迎賔，拜，揖，让，立于序端。皆如冠主。礼于阼。凡拜，北面于阼阶上。賔亦北面于西阶上荅拜。若杀，则举鼎陈于门外，直东塾，北面。若庶子，则冠于房外，南面，遂醮焉。冠者母不在，则使人受脯于西阶下。戒賔曰：「某有子某，将加布于其首，愿吾子之教之也。」賔对曰：「某不敏，恐不能共事，以病吾子，敢辞。」主人曰：「某犹愿吾子之终教之也。」賔对曰：「吾子重有命，某敢不从！」宿曰：「某将加布于某之首，吾子将莅之，敢宿。」賔对曰：「某敢不夙兴！」始加，祝曰：「令月吉日，始加元服。弃尔幼志，顺尔成德。寿考惟祺，介尔景福。」再加曰：「吉月令辰，乃申尔服。敬尔威仪，淑慎尔德。眉寿万年，永受胡福。」三加曰：「以岁之正，以月之令，咸加尔服。兄弟具在，以成厥德。黄耇无疆，受天之庆。」醴辞曰：「甘醴惟厚，嘉荐令芳。拜受祭之，以定尔祥。承天之休，寿考不忘。」醮辞曰：「旨酒既清，嘉荐亶时。始加元服，兄弟具来。孝友时格，永乃保之。」再醮曰：「旨酒既湑，嘉荐伊脯。乃申尔服，礼仪有序。祭此嘉爵，承天之祜。」三醮曰：「旨酒令芳，笾豆有楚。咸加尔服，肴升折俎。承天之庆，受福无疆。」字辞曰：「礼仪既备，令月吉日，昭告尔字。爰字孔嘉，髦士攸冝。冝之于假，永受保之，曰伯某甫。」仲叔季，唯其所当。
屦，夏用葛。玄端黑屦，青絇、𫄷、纯，纯博寸。素积白屦，以魁柎之，缁絇、𫄷、纯，纯博寸。爵弁𫄸屦，黑絇、𫄷、纯，纯博寸。冬，皮屦可也。不屦𰬸履。记。冠义。始冠，缁布之冠也。大古冠布，齐则缁之。其緌也，孔子曰：「吾未之闻也。冠而敝之可也。」适子冠于阼，以著代也。醮于客位，加有成也。三加弥尊，论其志也。冠而字之，敬其名也。委貌，周道也；章甫，殷道也；毋追，夏后氏之道也。周弁，殷冔，夏收。三王共皮弁、素积。无大夫冠礼，而有其昬礼。古者五十而后爵，何大夫冠礼之有？公侯之有冠礼也，夏之末造也。天子之元子犹士也，天下无生而贵者也。继世以立诸侯，象贤也。以官爵人，德之杀也。死而谥，今也。古者生无爵，死无谥。
