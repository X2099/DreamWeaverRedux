燕礼
燕礼。小臣戒与者。膳宰具官馔于寝东。乐人县。设洗篚于阼阶东南，当东霤。罍水在东。篚在洗西，南肆。设膳篚在其北，西面。司宫尊于东楹之西，两方壶，左玄酒，南上；公尊瓦大两，有丰，幂用绤若锡，在尊南，南上。尊士旅食于门西，两圜壶。司宫筵賔于户西，东上，无加席也，射人告具。
小臣设公席于阼阶上，西乡，设加席。公升即位于席，西乡。小臣纳卿大夫。卿大夫皆入门右，北面，东上。士立于西方，东面，北上。祝史立于门东，北面，东上。小臣师一人，在东堂下，南面。士旅食者立于门西，东上。公降立于阼阶之东南，南乡尔卿。卿西面，北上。尔大夫，大夫皆少进。
射人请賔。公曰：「命某为賔。」射人命賔。賔少进，礼辞。反命，又命之。賔再拜稽首，许诺。射人反命。賔出，立于门外，东面。公揖卿大夫，乃升就席。小臣自阼阶下北面，请执幂者与羞膳者，乃命执幂者。执幂者升自西阶，立于尊南，北面，东上。膳宰请羞于诸公卿者。
射人纳賔。賔入及庭，公降一等揖之，公升就席。賔升自西阶。主人亦升自西阶。賔右北面至再拜，賔荅再拜。主人降洗，洗南西北面。賔降阶西，东面。主人辞降，賔对。主人北面盥，坐取觚洗。賔少进辞洗。主人坐，奠觚于篚，兴对。賔反位。主人卒洗，賔揖乃升。主人升。賔拜洗。主人賔右奠觚荅拜，降盥。賔降，主人辞，賔对。卒盥，賔揖升。主人升，坐取觚。执幂者举幂。主人酌膳。执幂者反幂。主人筵前献賔。賔西阶上拜，筵前受爵反位。主人賔右拜送爵。膳宰荐脯醢。賔升筵。膳宰设折俎。賔坐，左执爵，右祭脯醢，奠爵于荐右，兴取肺，坐绝祭，哜之，兴加于俎，坐捝手，执爵，遂祭酒，兴席末坐，啐酒，降席坐，奠爵，拜告旨，执爵兴。主人荅拜。賔西阶上北面坐，卒爵，兴，坐，奠爵，遂拜。主人荅拜。
賔以虚爵降。主人降。賔洗南坐，奠觚，少进，辞降。主人东面对。賔坐取觚，奠于篚下，盥洗。主人辞洗。賔坐，奠觚于篚，兴对。卒洗，及阶揖升。主人升，拜洗如賔礼。賔降盥，主人降。賔辞降。卒盥，揖升，酌膳。执幂如初。以酢主人于西阶上。主人北面拜受爵。賔主人之左拜送爵。主人坐祭，不啐酒，不拜酒，不告旨，遂卒爵，兴，坐，奠爵拜，执爵兴。賔荅拜。主人不崇酒。以虚爵降，奠于篚。賔降，立于西阶西。射人升賔。賔升，立于序内，东面。主人盥，洗象觚，升实之，东北面献于公。公拜受爵。主人降自西阶，阼阶下北面拜送爵。士荐脯醢，膳宰设折俎，升自西阶。公祭如賔礼，膳宰赞授肺。不拜酒，立卒爵，坐，奠爵拜，执爵兴。主人荅拜，升，受爵以降，奠于膳篚。更爵洗，升，酌膳酒以降，酢于阼阶下。北面坐，奠爵，再拜稽首。公荅再拜。主人坐祭，遂卒爵，再拜稽首。公荅再拜。主人奠爵于篚。主人盥洗升，媵觚于賔。酌散，西阶上坐，奠爵拜賔。賔降筵，北面荅拜。主人坐，祭，遂饮。賔辞。卒爵拜。賔荅拜。主人降洗。賔降。主人辞降。賔辞洗。卒洗，揖升，不拜洗。主人酌膳。賔西阶上拜，受爵于筵前，反位。主人拜送爵。賔升席坐，祭酒，遂奠于荐东。主人降，复位。賔降筵西，东南面立。
小臣自阼阶下请媵爵者。公命长。小臣作下大夫二人媵爵。媵爵者，阼阶下皆北面再拜稽首。公荅再拜。媵爵者立于洗南，西面，北上，序进，盥，洗角觯，升自西阶，序进酌散，交于楹北。降，阼阶下，皆奠觯，再拜稽首，执觯兴。公荅再拜。媵爵者皆坐，祭，遂卒觯，兴，坐，奠觯，再拜稽首，执觯兴，公荅再拜。媵爵者执觯待于洗南。小臣请致者。若君命皆致，则序进，奠觯于篚，阼阶下皆再拜稽首。公荅再拜。媵爵者洗象觯，升实之，序进，坐，奠于荐南，北上，降，阼阶下皆再拜稽首送觯。公荅再拜。
公坐，取大夫所媵觯，兴以酬賔。賔降西阶下再拜稽首。公命小臣辞。賔升成拜。公坐奠觯，荅再拜，执觯兴，立卒觯。賔下拜。小臣辞。賔升，再拜稽首。公坐奠觯，荅再拜，执觯兴。賔进，受虚爵，降奠于篚，易觯洗。公有命，则不易，不洗，反升酌膳觯，下拜。小臣辞。賔升，再拜稽首。公荅再拜。賔以旅酬于西阶上。射人作大夫长升受旅。賔大夫之右坐，奠觯拜，执觯兴。大夫荅拜。賔坐祭，立饮卒觯，不拜。若膳觯也，则降更觯洗，升，实散。大夫拜受，賔拜送。大夫辩受酬，如受賔酬之礼。不祭，卒受者以虚觯降，奠于篚。主人洗，升，实散，献卿于西阶上。
司宫兼卷重席，设于賔左，东上。卿升拜受觚。主人拜送觚。卿辞重席。司宫彻之。乃荐脯醢。卿升席坐，左执爵，右祭脯醢，遂祭酒，不啐酒。降席，西阶上北面坐，卒爵，兴，坐，奠爵拜，执爵兴。主人荅拜，受爵。卿降，复位。辩献卿，主人以虚爵降，奠于篚。射人乃升卿。卿皆升就席。若有诸公，则先卿献之，如献卿之礼。席于阼阶西，北面，东上，无加席。
小臣又请媵爵者。二大夫媵爵如初。请致者。若命长致，则媵爵者奠觯于篚，一人待于洗南。长致，致者阼阶下再拜稽首。公荅再拜。洗象觯，升实之，坐，奠于荐南，降。与立于洗南者二人皆再拜稽首送觯。公荅再拜。公又行一爵，若賔若长，唯公所酬。以旅于西阶上如初。大夫卒受者，以虚觯降，奠于篚。
主人洗，升，献大夫于西阶上。大夫升，拜受觚。主人拜送觚。大夫坐，祭，立卒爵，不拜既爵。主人受爵。大夫降，复位。胥荐主人于洗北，西面，脯醢，无脀。辩献大夫，遂荐之，继賔以西，东上。卒，射人乃升大夫。大夫皆升就席。席工于西阶上，少东。乐正先升，北面立于其西。小臣纳工。工四人，二瑟。小臣左何瑟，面鼓，执越，内弦，右手相，入。升自西阶，北面，东上，坐。小臣坐，授瑟乃降。工歌鹿鸣、四牡、皇皇者华。卒歌，主人洗，升，献工。工不兴，左瑟，一人拜受爵。主人西阶上拜送爵。荐脯醢。使人相祭。卒受不拜。主人受爵。众工不拜受爵，坐祭，遂卒爵。辩有脯醢，不祭。主人受爵，降奠于篚。公又举奠觯，唯公所赐，以旅于西阶上如初。卒。笙入，立于县中，奏南陔、白华、华黍。主人洗，升，献笙于西阶上。一人拜，尽阶不升堂受爵，降。主人拜送爵。阶前坐，祭，立卒爵，不拜既爵，升授主人。众笙不拜受爵，降，坐祭，立卒爵。辩有脯醢，不祭。乃闲歌鱼丽，笙由庚；歌南有嘉鱼，笙崇丘；歌南山有台，笙由仪。遂歌乡乐。周南：关雎、葛覃、卷耳；召南：鹊巢、采蘩、采苹。大师告于乐正曰：「正歌备。」乐正由楹内东楹之东告于公，乃降复位。
射人自阼阶下请立司正。公许。射人遂为司正。司正洗角觯，南面坐，奠于中庭，升，东楹之东受命，西阶上北面命卿大夫：「君曰：『以我安卿大夫。』」皆对曰：「诺。敢不安！」司正降自西阶，南面坐，取觯，升，酌散，降，南面坐奠觯，右还，北面少立，坐，取觯，兴，坐，不祭，卒觯奠之，兴，再拜稽首，左还，南面坐，取觯洗，南面反奠于其所，升自西阶，东楹之东请彻俎。降，公许。告于賔。賔北面取俎以出。膳宰彻公俎，降自阼阶以东。卿大夫皆降，东面，北上。賔反入，及卿大夫皆说屦，升就席。公以賔及卿大夫皆坐乃安。羞庶羞。大夫祭荐。司正升受命，皆命：「君曰：『无不醉。』」賔及卿大夫皆兴对，曰：「诺。敢不醉！」皆反坐。
主人洗，升，献士于西阶上，士长升，拜受觯，主人拜送觯。士坐祭，立饮，不拜既爵。其他不拜，坐祭，立饮。乃荐，司正与射人一人，司士一人，执幂二人，立于觯南，东上。辩献士。士既献者立于东方，西面，北上。乃荐士。祝史、小臣师亦就其位而荐之。主人就旅食之尊而献之。旅食不拜受爵，坐祭，立饮。若射，则大射正为司射，如乡射之礼。
賔降洗，升，媵觚于公。酌散，下拜。公降一等。小臣辞。賔升，再拜稽首。公荅再拜。賔坐祭，卒爵，再拜稽首。公荅再拜。賔降，洗象觯，升，酌膳，坐，奠于荐南，降拜。小臣辞。賔升成拜。公荅再拜。賔反位。公坐取賔所媵觯，兴，唯公所赐。受者如初受酬之礼。降，更爵洗，升，酌膳，下拜。小臣辞。升成拜。公荅拜。乃就席，坐行之。有执爵者。唯受于公者拜。司正命执爵者：「爵辩，卒受者兴，以酬士。」大夫卒受者以爵兴，西阶上酬士。士升，大夫奠爵拜。士荅拜。大夫立卒爵，不拜，实之。士拜受。大夫拜送。士旅于西阶上辩。士旅酌，卒。主人洗，升自西阶，献庶子于阼阶上，如献士之礼。辩，降洗，遂献左右正与内小臣，皆于阼阶上，如献庶子之礼。
无筭爵。士也，有执膳爵者，有执散爵者。执膳爵者，酌以进公，公不拜受。执散爵者酌以之公命所赐。所赐者兴受爵，降席下奠爵，再拜稽首。公荅拜。受赐爵者以爵就席坐，公卒爵然后饮。执膳爵者受公爵，酌，反奠之。受赐爵者兴，授执散爵。执散爵者乃酌行之。唯受爵于公者拜。卒受爵者兴，以酬士于西阶上。士升。大夫不拜，乃饮，实爵。士不拜受爵。大夫就席。士旅酌亦如之。公有命彻幂，则卿大夫皆降西阶下，北面，东上，再拜稽首。公命小臣辞。公荅再拜。大夫皆辟。遂升，反坐。士终旅于上如初。无筭乐。
宵则庶子执烛于阼阶上，司宫执烛于西阶上，甸人执大烛于庭，阍人为大烛于门外。賔醉，北面坐，取其荐脯以降。奏陔。賔所执脯以赐钟人于门内霤，遂出。卿大夫皆出。公不送。公与客燕，曰：「寡君有不腆之酒，以请吾子之与寡君须臾焉。使某也以请。」对曰：「寡君，君之私也，君无所辱赐于使臣，臣敢辞。」「寡君固曰不腆，使某固以请。」「寡君，君之私也，君无所辱赐于使臣，臣敢固辞。」「寡君固曰不腆，使某固以请。」「某固辞不得命，敢不从！」致命曰：「寡君使某，有不腆之酒，以请吾子之与寡君须臾焉。」「君贶寡君多矣，又辱赐于使臣，臣敢拜赐命。」
记。燕，朝服于寝。其牲狗也，亨于门外东方。若与四方之賔燕，则公迎之于大门内，揖让升。賔为苟敬，席于阼阶之西，北面。有脀。不哜肺，不啐酒。其介为賔。无膳尊，无膳爵。与卿燕，则大夫为賔。与大夫燕，亦大夫为賔。羞膳者与执幂者皆士也。羞卿者，小膳宰也。若以乐纳賔，则賔及庭，奏肆夏。賔拜酒，主人荅拜而乐阕。公拜受爵而奏肆夏。公卒爵，主人升受爵以下而乐阕。升歌鹿鸣，下管新宫，笙入三成，遂合乡乐。若舞则勺。唯公与賔有俎。献公曰：「臣敢奏爵以听命。」凡公所辞皆栗阶。凡栗阶不过二等。凡公所酬，既拜，请旅侍臣。凡荐与羞者，小膳宰也，有内羞。君与射，则为下射，袒朱襦，乐作而后就物。小臣以巾授矢，稍属。不以乐志。既发，则小臣受弓以授弓人。上射退于物一笴，既发则荅君而俟。若饮君，燕则夹爵。君在，大夫射则肉袒。若与四方之賔燕，媵爵曰：「臣受赐矣，臣请赞执爵者。」相者对曰：「吾子无自辱焉。」有房中之乐。
