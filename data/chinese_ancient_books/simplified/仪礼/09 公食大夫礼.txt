公食大夫礼
公食大夫之礼。使大夫戒，各以其爵。上介出请，入告。三辞。賔出拜辱。大夫不荅拜，将命。賔再拜稽首。大夫还。賔不拜送，遂从之。賔朝服即位于大门外，如聘。即位。具。羹定，甸人陈鼎七，当门，南面，西上。设扃鼏。鼏若束若编。设洗如飨。小臣具槃匜，在东堂下。宰夫设筵，加席几。无尊。饮酒浆饮俟于东房。凡宰夫之具馔于东房。
公如賔服，迎賔于大门内。大夫纳賔。公入门左。公再拜。賔辟，再拜稽首。公揖入，賔从。及庙门，公揖入。賔入，三揖至于阶，三让，公升二等，賔升。大夫立于东夹南，西面，北上。士立于门东，北面，西上。小臣东堂下，南面，西上。宰东夹北，西面，南上。内官之士宰在东北，西面，南上。介门西，北面，西上。公当楣，北乡。至再拜。賔降也，公再拜。賔西阶东，北面荅拜，摈者辞。拜也，公降一等。辞曰：「寡君从子，虽将拜，兴也。」賔栗阶升，不拜。命之成拜，阶上北面再拜稽首。
士举鼎，去幂于外，次入，陈鼎于碑，南面，西上。右人抽扃，坐，奠于鼎西，南顺，出自鼎西。左人待载。雍人以俎入，陈于鼎南。旅人南面加匕于鼎，退。大夫长盥，洗东南，西面，北上，序进盥，退者与进者交于前。卒盥，序进，南面匕。载者西面。鱼腊饪。载体进奏。鱼七缩俎，寝右。肠胃七，同俎。伦肤七。肠胃肤皆横诸俎垂之。大夫既匕，匕奠于鼎，逆退，复位。
公降盥。賔降，公辞。卒盥，公壹揖壹让，公升，賔升。宰夫自东房授醯酱。公设之。賔辞，北面坐，迁而东迁所。公立于序内，西乡。賔立于阶西，疑立。宰夫自东房荐豆六，设于酱东，西上：韭菹，以东醓醢昌本，昌本南麋臡，以西菁菹鹿臡。士设俎于豆南，西上：牛羊豕，鱼在牛西，腊肠胃亚之。肤以为特。旅人取匕，甸人举鼎，顺出，奠于其所。宰夫设黍稷六簋于俎西，二以并，东北上。黍当牛俎，其西稷，错以终，南陈。大羹湆不和，实于镫。宰右执镫，左执盖，由门入，升自阼阶，尽阶，不升堂，授公，以盖降，出，入反位。公设之于酱西。賔辞，坐迁之。宰夫设铏四于豆西，东上：牛以西羊，羊南豕，豕以东牛。饮酒实于觯，加于丰。宰夫右执觯，左执丰，进设于豆东。宰夫东面坐，启簋会，各却于其西。赞者负东房，南面告具于公。
公再拜，揖食。賔降拜，公辞，賔升再拜稽首。賔升席坐，取韭菹以辩擩于醢，上豆之闲祭。赞者东面坐，取黍实于左手辩，又取稷辩，反于右手，兴以授賔。賔祭之。三牲之肺不离，赞者辩取之，壹以授賔。賔兴受，坐祭，捝手，扱上铏以柶，辩擩之，上铏之闲祭。祭饮酒于上豆之闲。鱼腊酱湆不祭。
宰夫授公饭粱。公设之于湆西。賔北面辞，坐迁之。公与賔皆复初位。宰夫膳稻于粱西。士羞庶羞，皆有大盖，执豆如宰。先者反之，由门入，升自西阶。先者一人升，设于稻南簋西，闲容人。旁四列，西北上：膷以东臐膮牛炙；炙南醢，以西牛胾醢牛鮨；鮨南羊炙，以东羊胾醢豕炙；炙南醢，以西豕胾芥酱鱼脍。众人腾羞者，尽阶，不升堂授，以盖降，出。赞者负东房，告备于公。
赞升賔。賔坐席末，取粱即稻，祭于酱湆闲。赞者北面坐，奠取庶羞之大，兴一以授賔。賔受，兼壹祭之。賔降拜，公辞，賔升再拜稽首。公荅再拜。賔北面自闲坐，左拥簠粱，右执湆以降。公辞。賔西面坐，奠于阶西，东面对，西面坐取之，栗阶升，北面反奠于其所，降辞公。公许。賔升。公揖，退于箱。摈者退，负东塾而立。賔坐，遂卷加席。公不辞。賔三饭以湆酱。宰夫执觯浆饮与其丰以进。賔捝手，兴受。宰夫设其丰于稻西。庭实设。賔坐祭，遂饮，奠于丰上。公受宰夫束帛以侑，西乡立。賔降筵，北面。摈者进相币。賔降辞币，升听命，降拜。公辞。賔升再拜稽首，受币，当东楹北面，退西楹西，东面立。公壹拜，賔降也，公再拜。介逆出。賔北面揖，执庭实以出。公降立。上介受賔币，从者讶受皮。
賔入门左，没霤，北面再拜稽首。公辞。揖让如初，升。賔再拜稽首。公荅再拜。賔降，辞公如初，賔升。公揖，退于箱。賔卒食会饭，三饮。不以酱湆。捝手，兴，北面坐，取粱与酱以降，西面坐，奠于阶西，东面再拜稽首。公降再拜。介逆出。賔出，公逆于大门内，再拜。賔不顾。有司卷三牲之俎，归于賔馆。鱼腊不与。
明日，賔朝服拜赐于朝，拜食与侑币，皆再拜稽首。讶听之。上大夫八豆八簋六铏九俎，鱼腊皆二俎。鱼肠胃伦肤，若九若十有一，下大夫则若七若九。庶羞西东毋过四列。上大夫庶羞二十，加于下大夫以雉兔鹑𫛪。
若不亲食，使大夫各以其爵朝服，以侑币致之。豆实实于罋，陈于楹外，二以并，北陈。簋实实于筐，陈于楹内两楹闲，二以并，南陈。庶羞陈于碑内。庭实陈于碑外。牛羊豕陈于门内西方，东上。賔朝服以受，如受饔礼。无摈。明日，賔朝服以拜赐于朝，讶听命。
大夫相食，亲戒速。迎賔于门外，拜至，皆如飨拜。降盥。受酱湆侑币束锦也，皆自阼阶降堂受，授者升一等。賔止也。賔执粱与湆之西序端。主人辞，賔反之。卷加席，主人辞，賔反之。辞币，降一等。主人从。受侑币，再拜稽首。主人送币亦然。辞于主人，降一等。主人从。卒食，彻于西序端，东面再拜，降出。其他皆如公食大夫之礼。
若不亲食，则公作大夫朝服以侑币致之。賔受于堂，无摈。
记。不宿戒。戒不速。不授几，无阼席。亨于门外东方。司宫具几与蒲筵常，缁布纯。加雈席寻，玄帛纯。皆卷自末。宰夫筵出自东房。賔之乘车在大门外西方，北面立。铏芼，牛藿，羊苦，豕薇，皆有滑。赞者盥，从俎升。簠有盖幂。凡炙无酱。上大夫蒲筵，加雈席，其纯皆如下大夫纯。卿摈由下。上赞，下大夫也。上大夫庶羞，酒饮浆饮，庶羞可也。拜食与侑币皆再拜稽首。
