少牢馈食礼
少牢馈食之礼。日用丁己。筮旬有一日。筮于庿门之外。主人朝服，西面于门东。史朝服，左执筮，右抽上韇，兼与筮执之，东面受命于主人。主人曰：「孝孙某，来日丁亥，用荐岁事于皇祖伯某，以某妃配某氏，尚飨。」史曰：「诺。」西面于门西，抽下韇，左执筮，右兼执韇以击筮，遂述命曰：「假尔大筮有常，孝孙某，来日丁亥，用荐岁事于皇祖伯某，以某妃配某氏，尚飨。」乃释韇，立筮。卦者在左坐，卦以木。卒筮，乃书卦于木。示主人，乃退，占。吉则史韇筮。史兼执筮与卦以告于主人：「占曰从。」乃官戒。宗人命涤。宰命为酒。乃退。若不吉，则及远日又筮日如初。
宿。前宿一日，宿戒尸。明日朝筮尸，如筮日之礼。命曰：「孝孙某，来日丁亥，用荐岁事于皇祖伯某，以某妃配某氏，以某之某为尸，尚飨。」筮卦占如初。吉则乃遂宿尸，祝摈。主人再拜稽首。祝告曰：「孝孙某，来日丁亥，用荐岁事于皇祖伯某，以某妃配某氏，敢宿。」尸拜，许诺。主人又再拜稽首。主人退。尸送，揖，不拜。若不吉，则遂改筮尸。既宿尸反，为期于庿门之外。主人门东，南面。宗人朝服，北面曰：「请祭期。」主人曰：「比于子。」宗人曰：「旦明行事。」主人曰：「诺。」乃退。
明日，主人朝服，即位于庿门之外东方，南面。宰宗人西面，北上。牲北首，东上。司马刲羊。司士击豕。宗人告备，乃退。雍人摡鼎匕俎于雍爨，雍爨在门东南，北上。廪人摡甑甗匕与敦于廪爨，廪爨在雍爨之北。司宫摡豆笾勺爵觚觯几洗篚于东堂下。勺爵觚觯实于篚。卒摡，馔豆笾与篚于房中，放于西方。设洗于阼阶东南，当东荣。
羹定，雍人陈鼎五：三鼎在羊镬之西，二鼎在豕镬之西。司马升羊右胖，髀不升，肩，臂，臑，䏝，骼；正脊一，脡脊一，横脊一，短胁一，正胁一，代胁一，皆二骨以并；肠三，胃三，举肺一，祭肺三，实于一鼎。司士升豕右胖，髀不升，肩，臂，臑，䏝，骼；正脊一，脡脊一，横脊一，短胁一，正胁一，代胁一，皆二骨以并；举肺一，祭肺三，实于一鼎。雍人伦肤九实于一鼎。司士又升鱼腊。鱼十有五而鼎。腊一纯而鼎，腊用麋。卒脀，皆设扃鼏，乃举，陈鼎于庿门之外东方，北面，北上。司宫尊两甒于房户之闲，同棜，皆有幂，甒有玄酒。司宫设罍水于洗东，有枓。设篚于洗西，南肆。改馔豆笾于房中，南面，如馈之设，实豆笾之实。小祝设槃匜与箪巾于西阶东。
主人朝服，即位于阼阶东，西面。司宫筵于奥。祝设几于筵上，右之。主人出迎鼎。除鼏。士盥，举鼎。主人先入。司宫取二勺于篚洗之，兼执以升，乃启二尊之盖幂，奠于棜上，加二勺于二尊，覆之，南柄。鼎序入。雍正执一匕以从。雍府执四匕以从。司士合执二俎以从。司士赞者二人，皆合执二俎以相从入。陈鼎于东方，当序南，于洗西，皆西面，北上，肤为下。匕皆加于鼎，东枋。俎皆设于鼎西，西肆。肵俎在羊俎之北，亦西肆。宗人遣賔就主人。皆盥于洗。长朼。佐食上利升牢心舌，载于肵俎。心皆安下，切上，午割勿没，其载于肵俎，末在上。舌皆切本末，亦午割勿没，其载于肵横之。皆如初为之于爨也。佐食迁肵俎于阼阶西，西缩，乃反。佐食二人，上利升羊载右胖，髀不升，肩，臂，臑，䏝，骼；正脊一，脡脊一，横脊一，短胁一，正胁一，代胁一，皆二骨以并；肠三，胃三，长皆及俎拒；举肺一，长终肺；祭肺三，皆切。肩臂臑䏝骼在两端，脊胁肺肩在上。下利升豕，其载如羊，无肠胃。体其载于俎，皆进下。司士三人升鱼腊肤。鱼用鲋，十有五而俎，缩载，右首，进腴。腊一纯而俎，亦进下，肩在上。肤九而俎，亦横载，革顺。
卒脀，祝盥于洗，升自西阶。主人盥，升自阼阶。祝先入，南面。主人从，户内西面。主妇被锡，衣移袂，荐自东房，韭菹醓醢，坐奠于筵前。主妇赞者一人亦被锡，衣移袂，执葵菹蠃醢以授主妇。主妇不兴遂受，陪设于东，韭菹在南，葵菹在北。主妇兴，入于房。佐食上利执羊俎，下利执豕俎，司士三人执鱼腊肤俎，序升自西阶，相从入。设俎：羊在豆东，豕亚其北，鱼在羊东，腊在豕东，特肤当俎北端。主妇自东房执一金敦黍，有盖，坐设于羊俎之南。妇赞者执敦稷以授主妇。主妇兴受，坐设于鱼俎南。又兴受赞者敦黍，坐设于稷南。又兴受赞者敦稷，坐设于黍南。敦皆南首。主妇兴，入于房。祝酌奠，遂命佐食启会。佐食启会，盖二以重，设于敦南。主人西面，祝在左。主人再拜稽首。祝祝曰：「孝孙某，敢用柔毛刚鬣，嘉荐普淖，用荐岁事于皇祖伯某，以某妃配某氏，尚飨。」主人又再拜稽首。
祝出迎尸于庿门之外。主人降立于阼阶东，西面。祝先入门右，尸入门左。宗人奉槃，东面于庭南。一宗人奉匜水，西面于槃东。一宗人奉箪巾，南面于槃北。乃沃尸盥于槃上。卒盥，坐奠箪，取巾兴振之三，以授尸，坐取箪兴，以受尸巾。祝延尸。尸升自西阶，入。祝从。主人升自阼阶。祝先入，主人从。尸升筵。祝主人西面立于户内，祝在左。祝主人皆拜妥尸。尸不言，尸荅拜，遂坐。祝反，南面。尸取韭菹辩㨎于三豆，祭于豆闲。上佐食取黍稷于四敦。下佐食取牢一切肺于俎，以授上佐食。上佐食兼与黍以授尸。尸受，同祭于豆祭。上佐食举尸牢肺正脊以授尸。上佐食尔上敦黍于筵上，右之。主人羞肵俎，升自阼阶，置于肤北。上佐食羞两铏，取一羊铏于房中，坐设于韭菹之南。下佐食又取一豕铏于房中以从，上佐食受，坐设于羊铏之南。皆芼，皆有柶。尸扱以柶祭羊铏，遂以祭豕铏，尝羊铏，食举，三饭。上佐食举尸牢干。尸受振祭，哜之。佐食受加于肵。上佐食羞胾两瓦豆，有醢，亦用瓦豆，设于荐豆之北。尸又食，食胾。上佐食举尸一鱼。尸受振祭，哜之。佐食受，加于肵，横之。又食。上佐食举尸腊肩。尸受振祭，哜之。上佐食受加于肵。又食，上佐食举尸牢骼，如初，又食，尸告饱。祝西面于主人之南，独侑，不拜，侑曰：「皇尸未实，侑。」尸又食。上佐食举尸牢肩。尸受振祭，哜之。佐食受，加于肵。尸不饭，告饱。祝西面于主人之南。主人不言，拜侑。尸又三饭。上佐食受尸牢肺正脊加于肵。
主人降洗爵，升，北面酌酒，乃酳尸。尸拜受。主人拜送。尸祭酒啐酒。賔长羞牢肝用俎，缩执俎，肝亦缩，进末，盐在右。尸左执爵，右兼取肝，㨎于俎盐，振祭，哜之，加于菹豆，卒爵。主人拜。受尸爵。尸荅拜。祝酌受尸。尸醋主人。主人拜受爵。尸荅拜。主人西面奠爵，又拜。上佐食取四敦黍稷。下佐食取牢一切肺，以授上佐食。上佐食以绥祭。主人佐执爵，右受佐食，坐祭之，又祭酒，不兴，遂啐酒。祝与二佐食皆出，盥于洗，入。二佐食各取黍于一敦，上佐食兼受，抟之以授尸。尸执以命祝。卒命祝，祝受以东，北面于户西以嘏于主人曰：「皇尸命工祝，承致多福无疆于女孝孙，来女孝孙，使女受禄于天，宜稼于田，眉寿万年，勿替引之。」主人坐，奠爵，兴，再拜稽首，兴受黍，坐振祭，哜之，诗怀之，实于左袂，挂于季指，执爵以兴，坐卒爵，执爵以兴，坐奠爵，拜。尸荅拜。执爵以兴，出。宰夫以笾受啬黍。主人尝之，纳诸内。
主人献祝。设席南面。祝拜于席上，坐受。主人西面荅拜。荐两豆，菹醢。佐食设俎：牢髀横脊一，短胁一，肠一，胃一，肤三，鱼一横之，腊两髀属于尻。祝取菹㨎于醢，祭于豆闲。祝祭俎，祭酒，啐酒。肝牢从。祝取肝㨎于盐，振祭，哜之，不兴，加于俎，卒爵，兴。主人酌献上佐食。上佐食户内牖东北面拜，坐受爵。主人西面荅拜。佐食祭酒，卒爵，拜，坐授爵，兴。俎设于两阶之闲，其俎折，一肤。主人又献下佐食，亦如之。其脀亦设于阶闲，西上，亦折，一肤。有司赞者取爵于篚以升，授主妇赞者于房户。妇赞者受以授主妇。主妇洗于房中，出，酌，入户，西面拜，献尸。尸拜受。主妇主人之北西面拜送爵。尸祭酒，卒爵。主妇拜。祝受尸爵。尸荅拜。易爵洗，酌授尸。主妇拜受爵。尸荅拜。上佐食绥祭。主妇西面于主人之北受祭，祭之。其绥祭如主人之礼，不嘏。卒爵，拜。尸荅拜。主妇以爵出。赞者受，易爵于篚，以授主妇于房中。主妇洗，酌献祝。祝拜，坐受爵。主妇荅拜于主人之北。卒爵，不兴，坐授主妇。主妇受，酌献上佐食于户内。佐食北面拜，坐受爵。主妇西面荅拜。祭酒，卒爵，坐授主妇。主妇献下佐食亦如之。主妇受爵，以入于房。賔长洗爵献于尸。尸拜受爵。賔户西北面拜送爵。尸祭酒，卒爵。賔拜。祝受尸爵。尸荅拜。祝酌授尸。賔拜受爵。尸拜送爵。賔坐，奠爵，遂拜，执爵以兴，坐祭，遂饮卒爵，执爵以兴，坐，奠爵拜。尸荅拜。賔酌献祝。祝拜，坐受爵。賔北面荅拜。祝祭酒，啐酒，奠爵于其筵前。
主人出，立于阼阶上，西面。祝出，立于西阶上，东面。祝告曰：「利成。」祝入，尸谡。主人降，立于阼阶东，西面。祝先，尸从，遂出于庿门。祝反，复位于室中。主人亦入于室，复位。祝命佐食彻肵俎。降设于堂下阼阶南。司宫设对席。乃四人𦿉。上佐食盥升，下佐食对之，賔长二人备。司士进一敦黍于上佐食，又进一敦黍于下佐食，皆右之于席上。资黍于羊俎两端，两下是馂。司士乃辩举。𦿉者皆祭黍，祭举。主人西面三拜𦿉者。𦿉者奠举于俎，皆荅拜，皆反，取举。司士进一铏于上𦿉，又进一铏于次𦿉，又进二豆湆于两下。乃皆食，食举，卒食，主人洗一爵升，酌以授上𦿉。赞者洗三爵，酌，主人受于户内，以授次𦿉，若是以辩。皆不拜受爵。主人西面三拜𦿉者。𦿉者奠爵，皆荅拜，皆祭酒，卒爵，奠爵，皆拜。主人荅壹拜。𦿉者三人兴，出。上𦿉止。主人受上𦿉爵，酌以酢于户内，西面坐，奠爵拜。上𦿉荅拜。坐，祭酒，啐酒。上𦿉亲嘏曰：「主人受祭之福，胡寿保建家室。」主人兴，坐，奠爵拜，执爵以兴，坐，卒爵，拜。上𦿉荅拜。上𦿉兴，出。主人送，乃退。
