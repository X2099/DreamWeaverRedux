大射仪
大射之仪。君有命戒射。宰戒百官有事于射者，射人戒诸公卿大夫射，司士戒士射与赞者。
前射三日，宰夫戒宰及司马、射人：「宿视涤。」司马命量人量侯道与所设乏，以貍步：大侯九十，参七十，干五十；设乏各去其侯西十，北十。遂命量人、巾车张三侯。大侯之崇见鹄于参，参见鹄于干。干不及地武。不系左下纲。设乏西十，北十，凡乏用革。
乐人宿县于阼阶东：笙磬西面，其南笙钟，其南鑮，皆南陈。建鼓在阼阶西，南鼓。应鼙在其东，南鼓。西阶之西颂磬，东面。其南钟，其南鑮。皆南陈。一建鼓在其南，东鼓。朔鼙在其北。一建鼓在西阶之东，南面。簜在建鼓之闲。鼗倚于颂磬，西纮。
厥明，司宫尊于东楹之西，两方壶，膳尊两甒在南，有丰。幂用锡若𫄨，缀诸箭，盖幂，如勺，又反之。皆玄尊，酒在北。尊士旅食于西鑮之南，北面，两圜壶。又尊于大侯之乏东北两壶献酒。设洗于阼阶东南。罍水在东。篚在洗西，南陈。设膳篚在其北，西面。又设洗于获者之尊西北。水在洗北，篚在南，东陈。小臣设公席于阼阶上，西乡。司宫设賔席于户西，南面，有加席。卿席賔东，东上。小卿賔西，东上。大夫继而东上。若有东面者，则北上。席工于西阶之东，东上。诸公阼阶西，北面，东上。
官馔。羹定。射人告具于公。公升即位于席，西乡。小臣师纳诸公卿大夫，诸公卿大夫皆入门右，北面，东上。士西方，东面，北上。大史在干侯之东北，北面，东上。士旅食者在士南，北面，东上。小臣师、从者在东堂下，南面，西上。公降，立于阼阶之东南，南乡。小臣师诏揖诸公卿大夫。诸公卿大夫西面，北上。揖大夫，大夫皆少进。大射正摈。摈者请賔，公曰：「命某为賔。」摈者命賔。賔少进，礼辞。反命，又命之。賔再拜稽首受命。摈者反命。賔出，立于门外，北面。公揖卿大夫升就席。小臣自阼阶下北面请执幂者与羞膳者，乃命执幂者。执幂者升自西阶，立于尊南，北面，东上。膳宰请羞于诸公卿者。摈者纳賔。賔及庭，公降一等揖賔，賔辟，公升即席。奏肆夏。
賔升自西阶。主人从之，賔右北面至再拜。賔荅再拜。主人降洗，洗南西北面。賔降阶西，东面。主人辞降，賔对。主人北面盥，坐取觚洗，賔少进辞洗。主人坐，奠觚于篚，兴对。賔反位。主人卒洗，賔揖升。主人升。賔拜洗。主人賔右奠觚荅拜，降盥。賔降。主人辞降，賔对。卒盥，賔揖升。主人升，坐取觚。执幂者举幂。主人酌膳。执幂者盖幂。酌者加勺，又反之。筵前献賔。賔西阶上拜，受爵于筵前，反位。主人賔右拜送爵。宰胥荐脯醢。賔升筵。庶子设折俎。賔坐，左执觚，右祭脯醢，奠爵于荐右，兴取肺，坐绝祭，哜之，兴加于俎，坐捝手，执爵，遂祭酒，兴席末坐，啐酒，降席坐，奠爵，拜告旨。执爵兴。主人荅拜。乐阕。賔西阶上北面坐，卒爵，兴，坐，奠爵拜，执爵兴。主人荅拜。
賔以虚爵降。主人降。賔洗南西北面坐，奠觚。少进辞降。主人西阶西东面，少进对。賔坐取觚，奠于篚下，盥，洗。主人辞洗。賔坐，奠觚于篚，兴对。卒洗，及阶揖，升。主人升，拜洗如賔礼。賔降盥。主人降。賔辞降。卒盥，揖升，酌膳。执幂如初。以酢主人于西阶上。主人北面拜受爵。賔主人之左拜送爵。主人坐祭，不啐酒，不拜酒，遂卒爵，兴，坐，奠爵拜，执爵兴。賔荅拜。主人不崇酒，以虚爵降，奠于篚。賔降，立于西阶西，东面。摈者以命升賔。賔升，立于西序，东面。
主人盥，洗象觚，升，酌膳，东北面献于公。公拜受爵。乃奏肆夏。主人降自西阶，阼阶下北面拜送爵。宰胥荐脯醢，由左房；庶子设折俎，升自西阶。公祭如賔礼，庶子赞授肺。不拜酒，立卒爵，坐，奠爵拜，执爵兴。主人荅拜。乐阕。升受爵，降奠于篚。更爵洗，升，酌散以降，酢于阼阶下。北面坐，奠爵，再拜稽首。公荅拜。主人坐祭，遂卒爵，兴，坐，奠爵，再拜稽首。公荅拜。主人奠爵于篚。主人盥洗，升，媵觚于賔。酌散，西阶上坐，奠爵拜。賔西阶上北面荅拜。主人坐，祭，遂饮。賔辞。卒爵兴，坐，奠爵拜，执爵兴。賔荅拜。主人降洗。賔降。主人辞降。賔辞洗。卒洗，賔揖升，不拜洗。主人酌膳。賔西阶上拜，受爵于筵前，反位。主人拜送爵。賔升席坐，祭酒，遂奠于荐东。主人降，复位。賔降筵西，东南面立。
小臣自阼阶下请媵爵者。公命长。小臣作下大夫二人媵爵。媵爵者阼阶下，皆北面再拜稽首。公荅拜。媵爵者立于洗南，西面，北上，序进，盥，洗角觯，升自西阶，序进酌散，交于楹北，降，适阼阶下，皆奠觯，再拜稽首，执觯兴。公荅拜。媵爵者皆坐，祭，遂卒觯，兴，坐，奠觯，再拜稽首，执觯兴。公荅再拜。媵爵者执觯待于洗南。小臣请致者。若命皆致，则序进，奠觯于篚，阼阶下皆北面再拜稽首。公荅拜。媵爵者洗象觯，升实之，序进坐，奠于荐南，北上。降，适阼阶下。皆再拜稽首送觯。公荅拜。媵爵者皆退反位。
公坐取大夫所媵觯，兴以酬賔。賔降西阶下，再拜稽首。小臣正辞。賔升成拜。公坐奠觯，荅拜，执觯兴，公卒觯。賔下拜。小臣正辞。賔升，再拜稽首。公坐奠觯，荅拜，执觯兴。賔进受虚觯，降奠于篚，易觯兴洗。公有命，则不易，不洗，反升酌膳，下拜。小臣正辞。賔升，再拜稽首。公荅拜。賔告于摈者请旅诸臣。摈者告于公。公许。賔以旅大夫于西阶上。摈者作大夫长升受旅。賔大夫之右坐，奠觯拜，执觯兴。大夫荅拜。賔坐祭，立卒觯，不拜。若膳觯也，则降更觯洗，升，实散。大夫拜受。賔拜送，遂就席。大夫辩受酬，如受賔酬之礼。不祭酒。卒受者以虚觯降，奠于篚，复位。
主人洗觚，升，实散，献卿于西阶上。司宫兼卷重席，设于賔左，东上。卿升，拜受觚。主人拜送觚。卿辞重席，司宫彻之。乃荐脯醢。卿升席，庶子设折俎。卿坐，左执爵，右祭脯醢，奠爵于荐右，兴取肺，坐绝祭，不哜肺，兴加于俎，坐捝手，取爵，遂祭酒，执爵兴，降席，西阶上北面坐，卒爵，兴，坐，奠爵拜，执爵兴。主人荅拜，受爵。卿降，复位。辩献卿，主人以虚爵降，奠于篚。摈者升卿。卿皆升就席。若有诸公，则先卿献之，如献卿之礼。席于阼阶西，北面，东上，无加席。小臣又请媵爵者。二大夫媵爵如初。请致者。若命长致，则媵爵者奠觯于篚，一人待于洗南，长致者阼阶下再拜稽首。公荅拜。洗象觯，升实之，坐，奠于荐南，降，与立于洗南者二人皆再拜稽首送觯。公荅拜。公又行一爵。若賔若长，唯公所赐。以旅于西阶上如初。大夫卒受者以虚觯降，奠于篚。主人洗觚，升，献大夫于西阶上。大夫升，拜受觚。主人拜送觚。大夫坐，祭，立卒爵，不拜既爵。主人受爵。大夫降，复位。胥荐主人于洗北，西面，脯醢，无脀。辩献大夫，遂荐之。继賔以西，东上。若有东面者则北上。卒，摈者升大夫。大夫皆升就席。
乃席工于西阶上少东。小臣纳工。工六人，四瑟。仆人正徒相大师，仆人师相少师，仆人士相上工。相者皆左何瑟，后首，内弦，挎越，右手相。后者徒相入。小乐正从之。升自西阶，北面，东上，坐。授瑟乃降。小乐正立于西阶东。乃歌鹿鸣三终。主人洗，升，实爵献工。工不兴，左瑟，一人拜受爵。主人西阶上拜送爵。荐脯醢。使人相祭。卒爵不拜。主人受虚爵。众工不拜受爵，坐祭，遂卒爵。辩有脯醢，不祭。主人受爵，降奠于篚，复位。大师及少师、上工皆降，立于鼓北，群工陪于后。乃管新宫三终。卒管，大师及少师、上工，皆东坫之东南，西面，北上坐。
摈者自阼阶下请立司正。公许，摈者遂为司正。司正适洗，洗角觯，南面坐，奠于中庭，升，东楹之东受命于公，西阶上北面命賔诸公卿大夫：「公曰：『以我安賔。』」诸公卿大夫皆对曰：「诺，敢不安！」司正降自西阶，南面坐，取觯升，酌散，降，南面坐，奠觯，兴，右还，北面少立，坐，取觯兴，坐，不祭，卒觯奠之，兴，再拜稽首，左还，南面坐，取觯洗，南面反奠于其所，北面立。司射适次，袒决遂，执弓，挟乘矢，于弓外见镞于弣，右巨指钩弦，自阼阶前曰：「为政请射。」遂告曰：「大夫与大夫，士御于大夫。」遂适西阶前，东面右顾，命有司纳射器。射器皆入：君之弓矢适东堂，賔之弓矢与中筹丰，皆止于西堂下，众弓矢不挟，緫众弓矢楅，皆适次而俟。工人士与梓人升自北阶，两楹之闲，疏数容弓，若丹若墨，度尺而午。射正莅之。卒画，自北阶下。司宫埽所画物，自北阶下。大史俟于所设中之西，东面以听政。
司射西面誓之曰：「公射大侯，大夫射参，士射干。射者非其侯，中之不获。卑者与尊者为耦，不异侯。」大史许诺。遂比三耦。三耦俟于次北，西面，北上。司射命上射曰：「某御于子。」命下射曰：「子与某子射。」卒，遂命三耦取弓矢于次。司射入于次，搢三挟一个，出于次，西面揖，当阶北面揖，及阶揖，升堂揖，当物北面揖，及物揖，由下物少退，诱射。射三侯，将乘矢：始射干，又射参，大侯再发。卒射，北面揖。及阶揖，降，如升射之仪。遂适堂西，改取一个挟之，遂取扑搢之，以立于所设中之西南，东面。
司马师命负侯者执旌以负侯。负侯者皆适侯，执旌负侯而俟。司射适次，作上耦射，司射反位。上耦出次，西面揖，进，上射在左，并行。当阶北面揖，及阶揖。上射先升三等，下射从之中等。上射升堂少左，下射升。上射揖，并行，皆当其物北面揖，及物揖，皆左足履物，还，视侯中，合足而俟。司马政适次，袒决遂，执弓，右挟之，出，升自西阶，适下物，立于物闲，左执弣，右执箫，南扬弓，命去侯。负侯皆许诺，以宫趋直西，及乏南又诺。以商至乏，声止，授获者，退立于西方。获者兴，共而俟。司马正出于下射之南，还其后，降自西阶，遂适次，释弓，说决拾，袭，反位。司射进，与司马正交于阶前相左，由堂下西阶之东北面视上射，命曰：「毋射获，毋猎获。」上射揖。司射退反位。乃射。上射既发，挟矢，而后下射射，拾发以将乘矢。获者坐而获，举旌以宫，偃旌以商。获而未释获。卒射，右挟之，北面揖，揖如升射。上射降三等，下射少右从之，中等，并行，上射于左，与升射者相左，交于阶前，相揖。适次，释弓，说决拾，袭，反位。三耦卒射亦如之。司射去扑倚于阶西，适阼阶下，北面告于公曰：「三耦卒射。」反，搢扑反位。
司马正袒决遂，执弓，右挟之，出，与司射交于阶前相左。升自西阶，自右物之后，立于物闲，西南面揖弓，命取矢。负侯许诺如初去侯，皆执旌以负其侯而俟。司马正降自西阶，北面命设楅。小臣师设楅。司马正东面，以弓为毕。既设楅，司马正适次，释弓，说决拾，袭，反位。小臣坐，委矢于楅，北括。司马师坐乘之。卒，若矢不备，则司马正又袒，执弓升，命取矢如初，曰：「取矢！不索。」乃复求矢加于楅。卒，司马正进坐，左右抚之，兴，反位。司射适西阶西倚扑，升自西阶，东面请射于公。公许。遂适西阶上，命賔御于公，诸公卿则以耦告于上，大夫则降即位而后告。司射自西阶上北面告于大夫曰：「请降。」司射先降，搢扑反位。大夫从之降，适次，立于三耦之南，西面，北上。司射东面于大夫之西比耦，大夫与大夫，命上射曰：「某御于子。」命下射曰：「子与某子射。」卒，遂比众耦。众耦立于大夫之南，西面，北上。若有士与大夫为耦，则以大夫之耦为上。命大夫之耦曰：「子与某子射。」告于大夫曰：「某御于子。」命众耦，如命三耦之辞。诸公卿皆未降。
遂命三耦各与其耦拾取矢。皆袒决遂，执弓，右挟之。一耦出，西面揖，当楅北面揖，及楅揖，上射东面，下射西面。上射揖，进坐，横弓，却手自弓下取一个，兼诸弣，兴，顺羽，且左还，毋周，反面揖。下射进坐，横弓，覆手自弓上取一个，兼诸弣，兴，顺羽，且左还，毋周，反面揖。既拾取矢，梱之，兼挟乘矢，皆内还，南面揖。适楅南皆左还，北面揖，搢三，挟一个，揖，以耦左还，上射于左。退者与进者相左，相揖，退，释弓矢于次，说决拾，袭，反位。二耦拾取矢亦如之。后者遂取诱射之矢，兼乘矢而取之，以授有司于次中，皆袭，反位。司射作射如初。一耦揖升如初。司马命去侯，负侯许诺如初。司马降，释弓反位。司射犹挟一个，去扑，与司马交于阶前。适阼阶下，北面请释获于公。公许。反，搢扑，遂命释获者设中，以弓为毕，北面。大史释获。小臣师执中，先首，坐设之，东面，退。大史实八筭于中，横委其余于中西，兴，共而俟。司射西面命曰：「中离维纲，扬触梱复，公则释获，众则不与。唯公所中，中三侯皆获。」释获者命小史。小史命获者。司射遂进，由堂下北面视上射，命曰：「不贯不释。」上射揖。司射退反位。释获者坐，取中之八筭，改实八筭，兴，执而俟。乃射。若中，则释获者每一个释一筭，上射于右，下射于左。若有余筭，则反委之。又取中之八筭，改实八筭于中，兴，执而俟。
三耦卒射。賔降，取弓矢于堂西。诸公卿则适次，继三耦以南。公将射，则司马师命负侯。皆执其旌以负其侯而俟。司马师反位。隶仆人埽侯道。司射去扑，适阼阶下告射于公。公许。适西阶东告于賔，遂搢扑反位。小射正一人取公之决拾于东坫上。一小射正授弓。拂弓。皆以俟于东堂。公将射，则賔降适堂西，袒决遂，执弓，搢三，挟一个，升自西阶，先待于物北一笴，东面立。司马升，命去侯如初，还右乃降，释弓反位。公就物。小射正奉决拾以笥，大射正执弓，皆以从于物。小射正坐，奠笥于物南，遂拂以巾，取决兴，赞设决，朱极三。小臣正赞袒，公袒朱襦。卒袒，小臣正退俟于东堂。小射正又坐，取拾兴，赞设拾，以笥退，奠于坫上，复位。大射正执弓，以袂顺左右隈，上再，下壹，左执弣，右执箫，以授公。公亲揉之。小臣师以巾内拂矢，而授矢于公。稍属，大射正立于公后，以矢行告于公：下曰畱，上曰扬，左右曰方。公既发，大射正受弓而俟。拾发以将乘矢。公卒射，小臣师以巾退，反位。大射正受弓。小射正以笥受决拾，退奠于坫上，复位。大射正退反司正之位。小臣正赞袭。公还，而后賔降。释弓于堂西，反位于阶西，东面。公即席。司正以命升賔。賔升复筵，而后卿大夫继射。诸公卿取弓矢于次中，袒袂遂，执弓，搢三，挟一个，出，西面揖，揖如三耦，升射。卒射，降如三耦，适次，释弓，说决拾，袭，反位。众皆继射。释获皆如初。卒射，释获者遂以所执余获适阼阶下，北面告于公曰：「左右卒射。」反位坐，委余获于中西，兴，共而俟。司马袒，执弓升，命取矢如初。负侯许诺，以旌负侯如初。司马降，释弓如初。小臣委矢于楅如初，賔诸公卿大夫之矢，皆异束之以茅。卒，正坐，左右抚之，进束，反位。賔之矢则以授矢人于西堂下。司马释弓，反位，而后卿大夫升就席。
司射适阶西，释弓，去扑，袭，进，由中东立于中南，北面视筭。释获者东面于中西坐，先数右获，二筭为纯，一纯以取，实于左手，十纯则缩而委之，每委异之。有余纯，则横诸下。一筭为奇，奇则又缩诸纯下。兴，自前适左，东面坐，坐兼敛筭实于左手，一纯以委，十则异之。其余如右获。司射复位。释获者遂进，取贤获执之，由阼阶下北面告于公。若右胜，则曰：「右贤于左。」若左胜，则曰：「左贤于右。」以纯数告。若有奇者，亦曰奇。若左右钧，则左右各执一筭以告曰：「左右钧。」还复位，坐，兼敛筭，实八筭于中，委其余于中西，兴，共而俟。司射命设丰。司宫士奉丰由西阶升，北面坐，设于西楹西，降复位。胜者之弟子洗觯，升，酌散，南面坐，奠于丰上，降反位。司射遂袒，执弓，挟一个，搢扑，东面于三耦之西，命三耦及众射者。胜者皆袒决遂，执张弓。不胜者皆袭，说决拾，却左手，右加弛弓于其上，遂以执弣。
司射先反位。三耦及众射者皆升，饮射爵于西阶上。小射正作升饮射爵者，如作射。一耦出，揖如升射，及阶，胜者先升升堂，少右。不胜者进，北面坐，取丰上之觯，兴，少退，立卒觯，进坐，奠于丰下，兴，揖。不胜者先降，与升饮者相左交于阶前，相揖。适次释弓，袭，反位。仆人师继酌射爵，取觯实之，反奠于丰上，退，俟于序端。升饮者如初。三耦卒饮。若賔诸公卿大夫不胜，则不降，不执弓，耦不升。仆人师洗，升实觯以授。賔诸公卿大夫受觯于席以降，适西阶上北面立饮，卒觯，授执爵者，反就席。若饮公，则侍射者降，洗角觯，升，酌散，降拜。公降一等。小臣正辞。賔升，再拜稽首。公荅再拜。賔坐，祭，卒爵，再拜稽首。公荅再拜。賔降，洗象觯，升，酌膳以致，下拜。小臣正辞。升，再拜稽首。公荅再拜。公卒觯。賔进受觯，降，洗散觯，升，实散，下拜。小臣正辞。升，再拜稽首。公荅再拜。賔坐，不祭，卒觯，降，奠于篚，阶西东面立。摈者以命升賔。賔升就席。若诸公卿大夫之耦不胜，则亦执弛弓，特升饮。众皆继饮射爵如三耦。射爵辩，乃彻丰与觯。司宫尊侯于服不之东北，两献酒，东面，南上，皆加勺。设洗于尊西北，篚在南，东肆。实一散于篚。
司马正洗散，遂实爵，献服不。服不侯西北三步北面拜，受爵。司马正西面拜送爵，反位。宰夫有司荐。庶子设折俎。卒错，获者适右个，荐俎从之。获者右执爵，右祭荐俎，二手祭酒。适左个，祭如右个。中亦如之。卒祭，左个之西北三步，东面。设荐俎。立卒爵。司马师受虚爵洗，献隶仆人与巾车获者，皆如大侯之礼。卒，司马师受虚爵奠于篚。获者皆执其荐，庶子执俎从之，设于乏少南。服不复负侯而俟。司射适阶西去扑，适堂西释弓，说决拾，袭，适洗洗觚，升实之，降，献释获者于其位少南。荐脯醢折俎，皆有祭。释获者荐右，东面拜受爵。司射北面拜送爵。释获者就其荐坐，左执爵，右祭脯醢，兴取肺，坐祭，遂祭酒，兴，司射之西，北面立卒爵，不拜既爵。司射受虚爵，奠于篚。释获者少西辟荐，反位。司射适堂西，袒决遂，取弓，挟一个，适阶西，搢扑以反位。
司射倚扑于阶西。适阼阶下，北面请射于公如初。反，搢扑，适次，命三耦皆袒决遂，执弓，序出取矢。司射先反位。三耦拾取矢如初，小射正作取矢如初。三耦既拾取矢，诸公卿大夫皆降如初位，与耦入于次，皆袒决遂，执弓，皆进当楅，进坐，说矢束，上射东面，下射西面，拾取矢如三耦。若士与大夫为耦，士东面，大夫西面。大夫进坐，说矢束，退反位。耦揖进，坐，兼取乘矢，兴，顺羽，且左还，毋周，反面揖。大夫进坐，亦兼取乘矢如其耦。北面，搢三，挟一个，揖进。大夫与其耦皆适次，释弓，说决拾，袭，反位。诸公卿升就席，众射者继拾取矢，皆如三耦，遂入于次，释弓矢，说决拾，袭，反位。司射犹挟一个，以作射如初。一耦揖升如初。司马升，命去侯。负侯许诺。司马降，释弓反位。司射与司马交于阶前。倚扑于阶西，适阼阶下，北面请以乐于公。公许。司射反，搢扑，东面命乐正曰：「命用乐。」乐正曰：「诺。」司射遂适堂下，北面视上射，命曰：「不鼓不释。」上射揖。司射退反位。乐正命大师曰：「奏貍首，闲若一。」大师不兴，许诺。乐正反位。奏貍首以射。三耦卒射。賔待于物如初。公乐作而后就物。稍属，不以乐志，其他如初仪，
卒射如初，賔就席。诸公卿大夫众射者皆继射。释获如初。卒射，降反位，释获者执余获进告左右卒射如初。司马升，命取矢。负侯许诺。司马降，释弓反位。小臣委矢，司马师乘之，皆如初。司射释弓视筭如初。释获者。以贤获与钧告如初，复位。司射命设丰。实觯如初。遂命胜者执张弓，不胜者执弛弓，升饮如初。卒，退丰与觯如初。司射犹袒决遂，左执弓，右执一个，兼诸弦，面镞，适次，命拾取矢如初。司射反位。三耦及诸公卿大夫众射者皆袒决遂。以拾取矢如初，矢不挟，兼诸弦，面镞，退适次，皆授有司弓矢，袭，反位。卿大夫升就席。司射适次释弓，说决拾，去扑，袭，反位。司马正命退楅解纲。小臣师退楅，巾车量人解左下纲。司马师命获者以旌与荐俎退。司射命释获者退中与筭而俟。公又举奠觯，唯公所赐，若賔若长，以旅于西阶上如初。大夫卒受者以虚觯降，奠于篚，反位。
司马正升自西阶，东楹之东，北面告于公：「请彻俎。」公许。遂适西阶上，北面告于賔。賔北面取俎以出。诸公卿取俎如賔礼。遂出授从者于门外。大夫降复位。庶子正彻公俎，降自阼阶以东。賔诸公卿皆入门，东面，北上。司正升賔。賔诸公卿大夫皆说屦，升就席。公以賔及卿大夫皆坐，乃安。羞庶羞。大夫祭荐。司正升受命，皆命：「公曰：『众无不醉。』」賔及诸公卿大夫皆兴对曰：「诺，取不醉！」皆反位坐。
主人洗，酌，献士于西阶上。士长升，拜受觯。主人拜送。士坐祭，立饮，不拜既爵。其他不拜，坐祭，立饮。乃荐司正与射人于觯南，北面，东上，司正为上。辩献士。士既献者立于东方，西面，北上。乃荐士。祝史、小臣师亦就其位而荐之。主人就士旅食之尊而献之。旅食不拜受爵，坐祭，立饮。主人执虚爵奠于篚，复位。賔降洗，升，媵觯于公。酌散，下拜。公降一等。小臣正辞。賔升再拜稽首。公荅再拜。賔坐祭，卒爵，再拜稽首。公荅再拜。賔降，洗象觚，升，酌膳，坐，奠于荐南，降拜。小臣正辞。賔升成拜。公荅拜。賔反位。公坐取賔所媵觯兴，唯公所赐。受者如初受酬之礼。降，更爵洗，升，酌膳，下，再拜稽首。小臣正辞。升成拜。公荅拜，乃就席，坐行之。有执爵者。唯受于公者拜。司正命执爵者：「爵辩，卒受者兴以酬士。」大夫卒受者以爵兴，西阶上酬士。士升。大夫奠爵拜。受荅拜。大夫立卒爵，不拜，实之。士拜受。大夫拜送。士旅于西阶上辩。士旅酌。若命曰：「复射。」则不献庶子。司射命：「射唯欲。」卿大夫皆降，再拜稽首。公荅拜。壹发中三侯，皆获。主人洗，升自西阶，献庶子于阼阶上，如献士之礼。辩献，降洗，遂献左右正与内小臣，皆于阼阼上，如献庶子之礼。
无筭爵。士也，有执膳爵者，有执散爵者。执膳爵者酌以进公。公不拜，受。执散爵者酌以之公命所赐。所赐者兴受爵，降席下奠爵，再拜稽首。公荅再拜。受赐爵者以爵就席坐，公卒爵，然后饮。执膳爵者受公爵，酌，反奠之。受赐者兴，授执散爵者。执散爵者乃酌行之。唯受于公者拜。卒爵者兴。以酬士于西阶上。士升。大夫不拜乃饮，实爵。士不拜受爵。大夫就席。士旅酌亦如之。公有命彻幂，则賔及诸公卿大夫皆降西阶下，北面，东上，再拜稽首。公命小臣正辞。公荅拜。大夫皆辟，升反位。士终旅于上如初。无筭乐。宵则庶子执烛于阼阶上，司宫执烛于西阶上，甸人执大烛于庭，阍人为烛于门外。賔醉，北面坐，取其荐脯以降。奏陔。賔所执脯以赐钟人于门内霤，遂出。卿大夫皆出。公不送。公入，骜。
