乡射礼
乡射之礼。主人戒賔。賔出迎，再拜。主人荅再拜，乃请。賔礼辞许。主人再拜，賔荅再拜。主人退，賔送再拜。
无介。乃席：賔南面，东上；众賔之席继而西；席主人于阼阶上，西面。尊于賔席之东，两壶，斯禁，左玄酒，皆加勺。篚在其南，东肆。设洗于阼阶东南，南北以堂深，东西当东荣。水在洗东。篚在洗西，南肆。县于洗东北，西面。乃张侯，下纲不及地武。不系左下纲，中掩束之。乏参侯道居侯党之一，西五步。
羹定，主人朝服乃速賔。賔朝服出迎，再拜。主人荅再拜，退。賔送，再拜。賔及众賔遂从之，及门，主人一相，出迎于门外，再拜。賔荅再拜。揖众賔。主人以賔揖，先入。賔厌众賔。众賔皆入门左，东面，北上。賔少进。主人以賔三揖，皆行及阶，三让，主人升一等，賔升。主人阼阶上当楣，北面再拜。賔西阶上当楣，北面荅再拜。
主人坐，取爵于上篚以降。賔降。主人阼阶前西面坐，奠爵，兴辞降。賔对。主人坐，取爵兴，适洗南面坐，奠爵于篚下，盥洗。賔进，东北面辞洗。主人坐，奠爵于篚，兴对。賔反位。主人卒洗，壹揖壹让，以賔升。賔西阶上北面拜洗。主人阼阶上北面奠爵，遂荅拜，乃降。賔降。主人辞降，賔对。主人卒盥，壹揖壹让，升。賔升，西阶上疑立。
主人坐，取爵实之，賔席之前西北面献賔。賔西阶上北面拜，主人少退。賔进，受爵于席前，复位。主人阼阶上拜送爵，賔少退。荐脯醢。賔升席自西方。乃设折俎。主人阼阶东疑立，賔坐，左执爵，右祭脯醢，奠爵于荐西，兴取肺，坐绝祭，尚左手哜之，兴加于俎，坐捝手，执爵，遂祭酒，兴席末坐，啐酒，降席坐，奠爵，拜告旨，执爵兴。主人阼阶上荅拜。賔西阶上北面坐，卒爵，兴，坐，奠爵，遂拜，执爵兴。主人阼阶上荅拜。賔以虚爵降。
主人降。賔西阶前东面坐奠爵，兴辞降。主人对。賔坐取爵，适洗北面坐，奠爵于篚下，兴，盥洗。主人阼阶之东，南面辞洗。賔坐，奠爵于篚，兴对。主人反位。賔卒洗，揖让如初，升。主人拜洗。賔荅拜，兴，降盥如主人之礼。賔升，实爵，主人之席前东南面酢主人。主人阼阶上拜，賔少退。主人进受爵，复位。賔西阶上拜送爵。荐脯醢。主人升席自北方。乃设折俎。祭如賔礼，不告旨，自席前适阼阶上，北面坐，卒爵，兴，坐奠爵，遂拜。执爵兴。賔西阶上北面荅拜。主人坐，奠爵于序端，阼阶上再拜崇酒。賔西阶上荅再拜。
主人坐，取觯于篚以降。賔降。主人奠觯，辞降。賔对，东面立。主人坐取觯洗。賔不辞洗。卒洗，揖让升。賔西阶上疑立。主人实觯酬之，阼阶上北面坐奠觯，遂拜，执觯兴。賔西阶上北面荅拜。主人坐，祭，遂饮卒觯，兴，坐，奠觯，遂拜，执觯兴。賔西阶上北面荅拜。主人降，洗。賔降辞如献礼。升，不拜洗。賔西阶上立。主人实觯，賔之席前北面。賔西阶上拜。主人坐，奠觯于荐西。賔辞，坐取觯以兴，反位。主人阼阶上拜送。賔北面坐，奠觯于荐东，反位。
主人揖，降。賔降，东面立于西阶西，当西序。主人西南面，三拜众賔。众賔皆荅壹拜。主人揖升，坐，取爵于序端，降洗，升，实爵，西阶上献众賔。众賔之长升，拜受者三人。主人拜送。坐祭，立饮，不拜既爵，授主人爵，降复位。众賔皆不拜受爵，坐祭，立饮。每一人献，则荐诸其席。众賔辩有脯醢。主人以虚爵降，奠于篚。揖让升。賔厌众賔，升。众賔皆升就席。一人洗，举觯于賔。升，实觯，西阶上坐，奠觯拜，执觯兴。賔席末荅拜。举觯者坐，祭，遂饮卒觯，兴，坐，奠觯拜，执觯兴。賔荅拜。降洗，升实之，西阶上北面。賔拜。举觯者进坐，奠觯于荐西。賔辞，坐取以兴。举觯者西阶上拜送。賔反奠于其所。举觯者降。
大夫若有遵者，则入门左。主人降。賔及众賔皆賔，复初位。主人揖让，以大夫升。拜至。大夫荅拜。主人以爵降。大夫降。主人辞降，大夫辞洗，如賔礼。席于尊东。升，不拜洗。主人实爵，席前献于大夫。大夫西阶上拜，进受爵，反位。主人大夫之右拜送。大夫辞加席。主人对，不去加席。乃荐脯醢。大夫升席。设折俎，祭如賔礼，不哜肺，不啐酒，不告旨，西阶上卒爵，拜。主人荅拜。大夫降洗。主人复阼阶，降。辞如初。卒洗，主人盥。揖让升。大夫授主人爵于两楹闲，复位。主人实爵以酢，于西阶上坐，奠爵，拜。大夫荅拜。坐，祭，卒爵，拜。大夫荅拜。主人坐，奠爵于西楹南，再拜崇酒。大夫荅拜。主人复阼阶，揖，降。大夫降，立于賔南。主人揖让，以賔升。大夫及众賔皆升就席。席工于西阶上少东。乐正先升，北面立于其西。工四人，二瑟，瑟先。相者皆左何瑟，面鼓，执越，内弦，右手相。入，升自西阶，北面，东上。工坐。相者坐，授瑟乃降。笙入，立于县中，西面。乃合乐。周南：关雎、葛覃、卷耳；召南：鹊巢、采蘩、采苹。工不兴，告于乐正曰：「正歌备。」乐正告于賔，乃降。
主人取爵于上篚献工。大师则为之洗。賔降，主人辞降。工不辞洗。卒洗，升。实爵。工不兴，左瑟。一人拜受爵。主人阼阶上拜送爵。荐脯醢。使人相祭。工饮，不拜既爵，授主人爵。众工不拜受爵，祭，饮。辩有脯醢，不祭。不洗，遂献笙于西阶上。笙一人拜于下，尽阶，不升堂，受爵。主人拜送爵。阶前坐祭，立饮，不拜既爵，升，授主人爵。众笙不拜受爵，坐祭，立饮。辩有脯醢，不祭。主人以爵降，奠于篚，反升就席。
主人降席自南方，侧降，作相为司正。司正礼辞许诺。主人再拜，司正荅拜。主人升就席。司正洗觯，升自西阶，由楹内适阼阶上，北面受命于主人。西阶上北面请安于賔。賔礼辞许。司正告于主人，遂立于楹闲以相拜。主人阼阶上再拜，賔西阶上荅再拜。皆揖就席。司正实觯，降自西阶，中庭北面坐奠觯，兴，退，少立。进坐，取觯兴，反坐，不祭，遂卒觯，兴，坐，奠觯，拜，执觯兴，洗，北面坐，奠于其所，兴，少退，北面立于觯南。未旅。三耦俟于堂西，南面，东上。司射适堂西，袒，决，遂，取弓于阶西，兼挟乘矢，升自西阶，阶上北面告于賔曰：「弓矢既具，有司请射。」賔对曰：「某不能，为二三子许诺。」司射适阼阶上，东北面告于主人曰：「请射于賔，賔许。」司射降自西阶，阶前西面，命弟子纳射器。乃纳射器，皆在堂西。賔与大夫之弓倚于西序，矢在弓下，北括。众弓倚于堂西，矢在其上。主人之弓矢在东序东。司射不释弓矢，遂以比三耦于堂西。三耦之南，北面命上射曰：「某御于子。」命下射曰：「子与某子射。」司正为司马。司马命张侯。弟子说束，遂系左下纲。司马又命获者倚旌于侯中。获者由西方坐取旌倚于侯中，乃退。乐正适西方，命弟子赞工迁乐于丁。弟子相工如初入，降自西阶，阼阶下之东南，堂前三笴，西面，北上，坐。乐正北面立于其南。
司射犹挟乘矢以命三耦：「各与其耦让取弓矢，拾。」三耦皆袒，决，遂。有司左执弣，右执弦而授弓，遂授矢。三耦皆执弓，搢三而挟一个。司射先立于所设中之西南，东面。三耦皆进，由司射之西，立于其西南，东面北上而俟。司射东面立于三耦之北，搢三而挟一个，揖进。当阶北面揖。及阶揖。升堂揖。豫则钩楹内，堂则由楹外。当左物北面揖。及物揖。左足履物，不方足，还，视侯中，俯正足。不去旌，诱射，将乘矢。执弓，不挟，右执弦，南面揖。揖如升射，降出于其位南，适堂西，改取一个挟之，遂适阶西，取扑搢之以反位。
司马命获者执旌以负侯。获者适侯，执旌负侯而俟。司射还，当上耦西面，作上耦射，司射反位。上耦揖进，上射在左，并行。当阶，北面揖。及阶，揖。上射先升三等，下射从之中等。上射升堂少左，下射升。上射揖，并行。皆当其物，北面揖。及物，揖。皆左足履物，还，视侯中，合足而侯。司马适堂西，不决遂。袒，执弓，出于司射之南，升自西阶，钩楹，由上射之后，西南面立于物闲。右执箫，南扬弓，命去侯。获者执旌许诺，声不绝，以至于乏，坐，东面，偃旌，兴而俟。司马出于下射之南，还其后，降自西阶，反由司射之南，适堂西释弓，袭，反位，立于司射之南。司射进，与司马交于阶前相左，由堂下西阶之东北面视上射，命曰：「无射获，无猎获！」上射揖。司射退。反位。乃射。上射既发，挟弓矢，而后下射射。拾发以将乘矢。获者坐而获，举旌以宫，偃旌以商。获而未释获。卒射，皆执弓，不挟，南面揖，揖如升射。上射降三等，下射少右从之中等。并行，上射于左。与升射者相左，交于阶前，相揖。由司马之南适堂西，释弓，说决拾，袭而俟于堂西，南面，东上。三耦卒射亦如之。司射去扑，倚于西阶之西，升堂，北面告于賔曰：「三耦卒射。」賔揖。
司射降，搢扑反位。司马适堂西，袒，执弓，由其位南进，与司射交于阶前相左。升自西阶，钩楹，自右物之后，立于物闲，西南面揖弓，命取矢。获者执旌许诺，声不绝，以旌负侯而俟。司马出于左物之南，还其后，降自西阶，遂适堂前，北面，立于所设楅之南，命弟子设楅。乃设楅于中庭，南当洗，东肆。司马由司射之南，退释弓于堂西，袭，反位。弟子取矢，北面坐，委于楅，北括，乃退。司马袭，进当楅南，北面坐，左右抚矢而乘之。若矢不备，则司马又袒，执弓如初升，命曰：「取矢。不索。」弟子自西方应曰：「诺！」乃复求矢加于楅。
司射倚扑于阶西，升，请射于賔如初。賔许诺。賔、主人、大夫若皆与射，则遂告于賔，适阼阶上告于主人：主人与賔为耦。遂告于大夫。大夫虽众，皆与士为耦。以耦告于大夫曰：「某御于子。」西阶上北面作众賔射。司射降，搢扑，由司马之南，适堂西立，比众耦。众賔将与射者皆降，由司马之南适堂西，继三耦而立，东上，大夫之耦为上。若有东面者，则北上。賔、主人与大夫皆未降。司射乃比众耦辩。遂命三耦拾取矢，司射反位。三耦拾取矢，皆袒决遂，执弓，进立于司马之西南。司射作上耦取矢，司射反位。上耦揖进，当楅北面揖。及楅揖：上射东面，下射西面。上射揖，进坐，横弓，却手自弓下取一个，兼诸弣，顺羽，且兴，执弦而左还，退反位，东面揖。下射进坐，横弓，覆手自弓上取一个，兴，其他如上射。既拾取乘矢，揖，皆左还，南面揖，皆少进，当楅南，皆左还北面，搢三挟一个，揖，皆左还，上射于右，与进者相左，相揖，反位。三耦拾取矢亦如之。后者遂取诱射之矢，兼乘矢而取之，以授有司于西方，而后反位。众賔未拾取矢，皆袒决遂，执弓，搢三挟一个，由堂西进，继三耦之南而立，东面，北上。大夫之耦为上。
司射作射如初。一耦揖升如初。司马命去侯，获者许诺。司马降，释弓反位。司射犹挟一个，去扑，与司马交于阶前。升，请释获于賔。賔许。降，搢扑，西面立于所设中之东，北面命释获者设中，遂视之。释获者执鹿中，一人执筭以从之。释获者坐设中，南当楅，西当西序，东面。兴，受筭，坐，实八筭于中，横委其余于中西，南末，兴，共而俟。司射遂进，由堂下北面命曰：「不贯不释。」上射揖。司射退，反位。释获者坐，取中之八筭，改实八筭于中，兴，执而俟。乃射。若中，则释获者坐而释获：每一个释一筭；上射于右，下射于左。若有余筭，则反委之。又取中之八筭，改实八筭于中，兴，执而俟。三耦卒射。賔、主人、大夫揖，皆由其阶降。揖。主人堂东袒决遂，执弓，搢三挟一个。賔于堂西亦如之。皆由其阶，阶下揖。升堂揖。主人为下射。皆当其物北面揖，及物揖，乃射。卒，南面揖，皆由其阶，阶上揖。降阶揖，賔序西，主人序东，皆释弓，说决拾，袭，反位升，及阶揖，升堂揖，皆就席。
大夫袒决遂，执弓，搢三挟一个，由堂西出于司射之西，就其耦。大夫为下射。揖进，耦少退。揖如三耦。及阶，耦先升。卒射，揖如升射。耦先降。降阶耦少退。皆释弓于堂西，袭。耦遂止于堂西。大夫升就席。众賔继射。释获皆如初。司射所作唯上耦。卒射，释获者遂以所执余获，升自西阶，尽阶不升堂，告于賔曰：「左右卒射。」降，反位坐，委余获于中西，兴，共而俟。司马袒决，执弓升，命取矢如初。获者许诺，以旌负侯如初。司马降，释弓反位。弟子委矢如初。大夫之矢则兼束之以茅，上握焉。
司马乘矢如初。司射遂适西阶西，释弓去扑，袭，进由中东，立于中南，北面视筭。释获者东面于中西坐，先数右获。二筭为纯，一纯以取，实于左手，十纯则缩而委之。每委异之。有余纯则横于下。一筭为奇，奇则又缩诸纯下。兴，自前适左，东面坐，兼敛筭实于左手，一纯以委，十则异之。其余如右获。司射复位。释获者遂进取贤获，执以升自西阶，尽阶不升堂，告于賔。若右胜则曰：「右贤于左。」若左胜则曰：「左贤于右。」以纯数告，若有奇者亦曰奇。若左右钧，则左右皆执一筭以告曰：「左右钧。」降复位，坐，兼敛筭，实八筭于中，委其余于中西，兴，共而俟。
司射适堂西，命弟子设丰。弟子奉丰升，设于西楹之西，乃降。胜者之弟子洗觯，升酌，南面坐，奠于丰上，降，袒，执弓，反位。司射遂袒，执弓，挟一个，搢扑，北面于三耦之南，命三耦及众賔胜者皆袒决遂，执张弓；不胜者皆袭，说决拾，却左手，右加弛弓于其上，遂以执弣。司射先反位。三耦及众射者皆与其耦进，立于射位，北上。司射作升饮者如作射。一耦进揖如升射，及阶，胜者先升，升堂少右。不胜者进，北面坐，取丰上之觯，兴，少退立，卒觯，进坐，奠于丰下，兴揖。不胜者先降，与升饮者相左，交于阶前，相揖。出于司马之南，遂适堂西释弓，袭而俟。有执爵者。执爵者坐取觯，实之，反奠于丰上。升饮者如初。三耦卒饮。賔、主人、大夫不胜，则不执弓，执爵者取觯降洗，升，实之以授于席前。受觯以适西阶上，北面立饮，卒觯，授执爵者，反就席。大夫饮则耦不升。若大夫之耦不胜，则亦执弛弓，特升饮。众賔继饮射爵者辩，乃彻丰与觯。司马洗爵，升，实之以降，献获者于侯。荐脯醢，设折俎，俎与荐皆三祭。获者负侯北面拜受爵。司马西面拜送爵。获者执爵，使人执其荐与俎从之，适右个，设荐俎。获者南面坐，左执爵，祭脯醢。执爵兴，取肺坐祭，遂祭酒，兴，适左个、中皆如之。左个之西北三步东面设荐俎，获者荐右东面立饮，不拜既爵。司马受爵奠于篚，复位。获者执其荐，使人执俎从之，辟设于乏南。获者负侯而俟。
司射适阶西，释弓矢，去扑，说决拾，袭，适洗洗爵，升，实之以降，献释获者于其位少南。荐脯醢折俎，有祭。释获者荐右，东面拜受爵。司射北面拜送爵。释获者就其荐坐，左执爵，祭脯醢，兴，取肺坐祭，遂祭酒，兴，司射之西，北面立饮，不拜既爵。司射受爵奠于篚。释获者少西辟荐，反位。
司射适堂西，袒决遂，取弓于阶西，挟一个，搢扑以反位。司射去扑，倚于阶西，升，请射于賔如初。賔许。司射降，搢扑，由司马之南适堂西，命三耦及众賔皆袒决遂，执弓就位。司射先反位。三耦及众賔皆袒决遂，执弓，各以其耦进，反于射位。司射作拾取矢。三耦拾取矢如初，反位。賔、主人、大夫降揖如初。主人堂东，賔堂西，皆袒决遂，执弓，皆进，阶前揖，及楅揖。拾取矢如三耦。卒，北面，搢三挟一个，揖退：賔堂西，主人堂东；皆释弓矢，袭，及阶揖，升堂揖，就席。大夫袒决遂，执弓，就其耦。揖，皆进，如三耦。耦东面，大夫西面。大夫进坐，说矢束，兴，反位。而后耦揖进，坐，兼取乘矢，顺羽而兴，反位，揖。大夫进坐，亦兼取乘矢如其耦，北面，搢三挟一个，揖退。耦反位。大夫遂适序西，释弓矢，袭，升即席。众賔继拾取矢，皆如三耦以反位。司射犹挟一个以进，作上射如初。一耦揖升如初。司马升，命去侯，获者许诺。司马降，释弓，反位。司射与司马交于阶前，去扑，袭，升，请以乐乐于賔。賔许诺。司射降，搢扑，东面命乐正曰：「请以乐乐于賔，賔许。」司射遂适阶闲，堂下北面命曰：「不鼓不释。」上射揖，司射退反位。乐正东面命大师曰：「奏驺虞，闲若一。」大师不兴，许诺。乐正退反位。乃奏驺虞以射。三耦卒射。賔、主人、大夫、众賔继射。释获如初。卒射降。释获者执余获升，告左右卒射如初。司马升，命取矢。获者许诺。司马降，释弓反位。弟子委矢，司马乘之，皆如初。司射释弓，视筭如初。释获者以贤获与钧告如初，降，复位。司射命设丰。设丰实觯如初。遂命胜者执张弓，不胜者执弛弓，升饮如初。司射遂袒决遂，左执弓，右执一个兼诸弦，面镞，适堂西，以命拾取矢如初，司射反位。三耦及賔、主人、大夫、众賔皆袒决遂，拾取矢如初。矢不挟，兼诸弦弣以退，不反位，遂授有司于堂西。辩拾取矢，揖，皆升就席。
司射乃适堂西，释弓，去扑，说决拾，袭，反位。司马命弟子说侯之左下纲而释之，命获者以旌退，命弟子退楅。司射命释获者退中与筭而俟。司马反为司正，退复觯南而立。乐正命弟子赞工即位。弟子相工如其降也，升自西阶，反坐。賔北面坐，取俎西之觯，兴，阼阶上北面酬主人。主人降席，立于賔东。賔坐，奠觯拜，执觯兴。主人荅拜。賔不祭，卒觯，不拜，不洗，实之进东南面。主人阼阶上北面拜，賔少退。主人进受觯。賔主人之西北面拜送，賔揖，就席。主人以觯适西阶上酬大夫。大夫降席，立于主人之西，如賔酬主人之礼。主人揖，就席。若无大夫，则长受酬亦如之。司正升自西阶相旅，作受酬者，曰：「某酬某子。」受酬者降席。司正退立于西序端，东面。众受酬者拜，兴饮，皆如賔酬主人之礼。辩。遂酬在下者。皆升受酬于西阶上。卒受者以觯降，奠于篚。
司正降复位，使二人举觯于賔与大夫。举觯者皆洗觯，升，实之，西阶上北面皆坐，奠觯，拜，执觯兴。賔与大夫皆席末荅拜。举觯者皆坐，祭，遂饮卒觯，兴，坐，奠觯拜，执觯兴。賔与大夫皆荅拜。举觯者逆降，洗，升实觯，皆立于西阶上北面，东上。賔与大夫拜。举觯者皆进坐，奠于荐右。賔与大夫辞，坐受觯以兴。举觯者退反位，皆拜送，乃降。賔与大夫坐，反奠于其所，兴。若无大夫，则唯賔。
司正升自西阶，阼阶上受命于主人，适西阶上北面请坐于賔。賔辞以俎。反命于主人。主人曰：「请彻俎。」賔许。司正降自西阶，阶前命弟子俟彻俎。司正升，立于序端。賔降席，北面。主人降席自南方，阼阶上北面。大夫降席，席东南面。賔取俎还授司正，司正以降自西阶。賔从之降，遂立于阶西，东面。司正以俎出授从者。主人取俎还授弟子，弟子受俎降自西阶以东。主人降自阼阶，西面立。大夫取俎还授弟子，弟子以降自西阶，遂出授从者。大夫从之降，立于賔南。众賔皆降，立于大夫之南，少退，北上。
主人以賔揖让，说屦乃升。大夫及众賔皆说屦升，坐。乃羞，无筭爵。使二人举觯。賔与大夫不兴，取奠觯饮，卒觯不拜。执觯者受觯，遂实之。賔觯以之主人，大夫之觯长受而错，皆不拜。辩，卒受者兴。以旅在下者于西阶上。长受酬。酬者不拜。乃饮，卒觯以实之。受酬者不拜受。辩旅皆不拜。执觯者皆与旅。卒受者以虚觯降，奠于篚。执觯者洗，升，实觯，反奠于賔与大夫。无筭乐。賔兴，乐正命奏陔。賔降及阶，陔作。賔出。众賔皆出。主人送于门外，再拜。
明日，賔朝服以拜赐于门外。主人不见。如賔服遂从之，拜辱于门外，乃退。主人释服，乃息司正。无介，不杀。使人速。迎于门外，不拜。入，升，不拜至。不拜洗。荐脯醢，无俎。賔酢主人，主人不崇酒，不拜。众賔既献，众賔一人举觯，遂无筭爵。无司正。賔不与。征唯所欲，以告于乡先生君子可也。羞唯所有。乡乐唯欲。
记。大夫与，则公士为賔。使能，不宿戒。其牲，狗也，亨于堂东北。尊绤幂，賔至彻之。蒲筵缁布纯。西序之席北上。献用爵，其他用觯。以爵拜者不徒作。荐脯用笾，五膱，祭半膱横于上。醢以豆，出自东房。膱长尺二寸。俎由东壁，自西阶升。賔俎脊胁肩肺，主人俎脊胁臂肺。肺皆离，皆右体也，进腠。凡举爵，三作而不徒爵。凡奠者于左，将举者于右。众賔之长一人辞洗如賔礼。若有诸公，则如賔礼；大夫如介礼。无诸公，则大夫如賔礼。乐作，大夫不入。乐正与立者齿。三笙一和而成声。献工与笙，取爵于上篚，既献奠于下篚；其笙则献诸西阶上。立者东面，北上。司正既举觯而荐诸其位。三耦者，使弟子，司射前戒之。司射之弓矢与扑，倚于西阶之西。司射既袒决遂而升，司马阶前命张侯，遂命倚旌。凡侯：天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。凡画者丹质。射自楹闲。物长如笴，其闲容弓，距随长武。序则物当栋，堂则物当楣。命负侯者由其位。凡适堂西，皆出入于司马之南。唯賔与大夫降阶，遂西取弓矢。旌各以其物。无物，则以白羽与朱羽糅，杠长三仞，以鸿脰韬上二寻。凡挟矢，于二指之闲横之。司射在司马之北。司马无事不执弓。始射获而未释获，复释获，复用乐行之。上射于右。楅长如笴，博三寸，厚寸有半，龙首，其中蛇交，韦当，楅髤。横而拳之，南面坐而奠之，南北当洗。射者有过则挞之。众賔不与射者不降。取诱射之矢者，既拾取矢，而后兼诱射之乘矢而取之。賔、主人射，则司射摈升降。卒射，即席而反位卒事。鹿中髤，前足跪，凿背，容八筭，释获者奉之先首。大夫降，立于堂西以俟射。大夫与士射，袒薰襦。耦少退于物。司射释弓矢，视筭与献释获者释弓矢。礼射不主皮。主皮之射者，胜者又射，不胜者降。主人亦饮于西阶上。获者之俎，折脊胁肺臑。东方谓之右个。释获者之俎，折脊胁肺。皆有祭。大夫说矢束，坐说之。歌驺虞若采苹，皆五终。射无筭。古来于旅也语。凡旅不洗。不洗者不祭。既旅，士不入。大夫后出，主人送于门外，再拜。乡侯上个五寻，中十尺。侯道五十弓，弓二寸以为侯中。倍中以为躬。倍躬以为左右舌。下舌半上舌。箭筹八十，长尺有握，握素。楚扑长如笴，刊本尺。君射则为下射，上射退于物一笴，既发则荅君而俟。君乐作而后就物。君袒朱襦以射，小臣以巾执矢以授。若饮君，如燕则夹爵。君国中射，则皮树中，以翿旌获，白羽与朱羽糅。于郊，则闾中，以旌获。于竟，则虎中，龙旜。大夫兕中。各以其物获。士鹿中，翿旌以获。唯君有射于国中，其余否。君在，大夫射则肉袒。
