士丧礼
士丧礼。死于适室，幠用敛衾。复者一人，以爵弁服，簪裳于衣，左何之，扱领于带。升自前东荣，中屋，北面，招以衣，曰：「皐某复！」三，降衣于前。受用箧，升自阼阶，以衣尸。复者降自后，西荣。楔齿用角柶，缀足用燕几。奠脯醢醴酒，升自阼阶，奠于尸东。帷堂。乃赴于君。主人西阶东，南面命赴者，拜送。有賔则拜之。
入，坐于床东。众主人在其后。西面。妇人侠床，东面。亲者在室。众妇人户外北面，众兄弟堂下北面。君使人吊。彻帷。主人迎于寝门外，见賔不哭，先入门右，北面。吊者入，升自西阶，东面。主人进中庭。吊者致命。主人哭拜稽颡，成踊。賔出。主人拜送于外门外。君使人襚。彻帷。主人如初。襚者左执领，右执要，入升致命。主人拜如初。襚者入，衣尸，出。主人拜送如初。唯君命出，升降自西阶，遂拜賔。有大夫则特拜之，即位于西阶下，东面，不踊。大夫虽不辞，入也。
亲者襚，不将命以即陈。庶兄弟襚，使人以将命于室。主人拜于位，委衣于尸东床上。朋友襚，亲以进。主人拜。委衣如初，退。哭，不踊。彻衣者执衣如襚以适房。为铭，各以其物。亡则以缁长半幅，𫎭末长终幅，广三寸。书铭于末曰：「某氏某之柩。」竹杠长三尺，置于宇，西阶上。甸人掘坎于阶闲少西，为垼于西墙下，东乡。新盆、槃、瓶、废敦、重鬲，皆濯，造于西阶下。
陈袭事于房中，西领，南上，不𬘬。明衣裳用布。𫘽笄用桑，长四寸，纋中。布巾环幅不凿。掩练帛广终幅，长五尺，析其末。瑱用白纩。幎目用缁，方尺二寸，𫎭里，著，组系。握手用玄，𫄸里，长尺二寸，广五寸，牢中旁寸，著，组系。决用正王棘若檡棘，组系，纩极二。冒缁质，长与手齐；𫎭杀掩足。爵弁服纯衣，皮弁服，褖衣，缁带，韎韐，竹笏。夏葛屦，冬白屦，皆𫄷缁絇纯，组綦系于踵。庶襚继陈，不用。贝三实于笲。稻米一豆实于筐。沐巾一，浴巾二，皆用绤，于笲。栉于箪。浴衣于箧。皆馔于西序下，南上。
管人汲，不说繘，屈之。祝淅米于堂，南面，用盆。管人尽阶不升堂，受潘，煮于垼，用重鬲。祝盛米于敦，奠于贝北。士有冰，用夷槃可也。外御受沐入。主人皆出户外，北面。乃沐栉，挋用巾。浴用巾，挋用浴衣。渜濯弃于坎。蚤揃如他日。𫘽用组，乃笄。设明衣裳。主人入，即位。
商祝袭祭服，褖衣次。主人出，南面，左袒，扱诸面之右，盥于盆上，洗贝，执以入。宰洗柶，建于米，执以从。商祝执巾从入，当牖，北面，彻枕，设巾，彻楔，受贝奠于尸西。主人由足西床上坐，东面。祝又受米奠于贝北。宰从立于床西，在右。主人左扱米实于右，三实一贝。左、中亦如之。又实米，唯盈。主人袭，反位。
商祝掩瑱，设幎目，乃屦，綦结于跗，连絇。乃袭三称，明衣不在筭。设韐带，搢笏。设决丽于𢯲，自饭持之。设握，乃连𢯲。设冒櫜之，幠用衾。巾柶鬊蚤埋于坎。重，木刊凿之，甸人置重于中庭，参分庭一在南。夏祝鬻余饭，用二鬲于西墙下。幂用疏布久之，系用靲县于重。幂用苇席，北面，左衽。带用𫖑贺之，结于后。祝取铭置于重。
厥明，陈衣于房，南领，西上。𬘬。绞横三，缩一，广终幅，析其末。缁衾赪里，无𬘘。祭服次，散衣次，凡十有九称。陈衣继之，不必尽用。馔于东堂下：脯醢、醴、酒。幂奠用功布，实于箪，在馔东。设盆盥于馔东，有巾。苴绖大鬲，下本在左。要绖小焉，散带垂长三尺。牡麻绖右本在上，亦散带垂。皆馔于东方。妇人之带牡麻，结本，在房。床、笫、夷衾馔于西坫南。西方盥如东方。陈一鼎于寝门外，当东塾少南，西面。其实特豚：四鬄，去蹄，两胉、脊、肺。设扃鼏，鼏西末。素俎在鼎西，西顺。覆匕，东柄。
士盥，二人以并，东面立于西阶下。布席于户内：下莞，上簟。商祝布绞、衾、散衣、祭服。祭服不倒，美者在中。士举迁尸，反位。设床、笫于两楹之闲，衽如初，有枕。卒敛，彻帷。主人西面冯尸，踊无筭。主妇东面冯，亦如之。主人髺发袒，众主人免于房。妇人髽于室。士举，男女奉尸，侇于堂，幠用夷衾。男女如室位，踊无筭。主人出于足，降自西阶。众主人东即位。妇人阼阶上，西面。主人拜賔：大夫特拜，士旅之。即位踊，袭绖于序东，复位。
乃奠。举者盥右执匕却之，左执俎横摄之，入，阼阶前西面错。错俎，北面。右人左执匕，抽扃予左手兼执之，取鼏委于鼎北，加扃。不坐，乃朼载。载两髀于两端，两肩亚，两胉亚，脊肺在于中，皆覆，进柢。执而俟。夏祝及执事盥。执醴先，酒、脯醢、俎从，升自阼阶。丈夫踊。甸人彻鼎。巾待于阼阶下。奠于尸东，执醴、酒北面，西上。豆错，俎错于豆东，立于俎北，西上。醴酒错于豆南。祝受巾巾之，由足降自西阶。妇人踊。奠者由重南东。丈夫踊。賔出，主人拜送于门外。乃代哭，不以官。
有襚者，则将命。摈者出请，入告。主人待于位。摈者出告须，以賔入。賔入中庭，北面致命。主人拜稽颡。賔升自西阶，出于足，西面，委衣，如于室礼，降，出。主人出，拜送。朋友亲襚，如初仪，西阶东北面哭，踊三，降。主人不踊。襚者以褶，则必有裳，执衣如初。彻衣者亦如之，升降自西阶，以东。宵为燎于中庭。
厥明灭燎。陈衣于房，南领，西上，𬘬。绞、给、衾二，君襚、祭服、散衣、庶襚，凡三十称，𫄛不在筭，不必尽用。东方之馔：两瓦甒，其实醴、酒；角觯；木柶；毼豆两，其实葵菹芋，蠃醢；两笾，无縢，布巾，其实栗不择，脯四脡。奠席在馔北，敛席在其东。掘肂见衽。棺入主人不哭。升棺用轴，盖在下。熬黍稷各二筐，有鱼腊，馔于西坫南。陈三鼎于门外，北上：豚合升；鱼，𫚋、鲋九；腊左胖，髀不升。其他皆如初，烛俟于馔东。祝彻盥于门外，入，升自阼阶。丈夫踊。祝彻巾，授执事者以待。彻馔，先取醴酒，北面。其余，取先设者，出于足，降自西阶。妇人踊。设于序西南，当西荣，如设于堂。醴、酒位如初。执事豆北，南面，东上。乃适馔。
帷堂。妇人尸西，东面。主人及亲者升自西阶，出于足，西面，袒。士盥，位如初。布广如初。商祝布绞、𫄛、衾、衣，美者在外。君襚不倒。有大夫则告。士举迁尸，复位。主人踊无筭。卒敛，彻帷。主人冯如初，主妇亦如之。主人奉尸敛于棺，踊如初，乃盖。主人降，拜大夫之后至者，北面视肂。众主人复位。妇人东复位。设熬，旁一筐，乃涂。踊无筭。卒涂，祝取铭置于肂。主人复位，踊，袭。乃奠。烛升自阼阶。祝执巾席从，设于奥，东面。祝反降，及执事执馔。士盥，举鼎入，西面，北上，如初。载鱼左首，进鬐，三列。腊进柢。祝执醴如初。酒、豆、笾俎从，升自阼阶。丈夫踊。甸人彻鼎。奠由楹内入于室。醴、酒北面。设豆，右菹。菹南栗。栗东脯。豚当豆，鱼次，腊特于俎北。醴、酒在笾南。巾如初。既错者出，立于户西，西上。祝后，阖户，先由楹西降自西阶。妇人踊。奠者由重南东。丈夫踊。賔出。妇人踊。主人拜送于门外。入，及兄弟北面哭殡。兄弟出，主人拜送于门外。众主人出门，哭止，皆西面于东方。阖门。主人揖就次。
君若有赐焉，则视敛。既布衣，君至。主人出迎于外门外，见马首不哭，还入门右，北面，及众主人袒。巫止于庙门外，祝代之。小臣二人执戈先，二人后。君释采，入门。主人辟。君升自阼阶，西乡。祝负墉，南面。主人中庭。君哭。主人哭拜稽颡，成踊，出。君命反行事，主人复位。君升主人。主人西楹东，北面。升公卿大夫，继主人，东上。乃敛。卒，公卿大夫逆降，复位。主人降，出。君反主人。主人中庭。君坐，抚当心。主人拜稽颡，成踊，出。君反之，复初位。众主人辟于东壁，南面。君降，西乡命主人冯尸。主人升自西阶，由足，西面冯尸，不当君所，踊。主妇东面冯，亦如之。奉尸敛于棺，乃盖。主人降，出。君反之。入门左，视涂。君升即位。众主人复位。卒涂，主人出。君命之反奠。入门右，乃奠，升自西阶。君要节而踊。主人从踊。卒奠，主人出。哭者止。君出门，庿中哭。主人不哭。辟。君式之，贰车毕乘。主人哭，拜送。袭，入即位。众主人袭。拜大夫之后至者，成踊。賔出，主人拜送。三日成服杖。拜君命及众賔，不拜棺中之赐。
朝夕哭，不辟子卯。妇人即位于堂，南上，哭。丈夫即位于门外，西面，北上。外兄弟在其南，南上。賔继之，北上。门东，北面，西上。门西，北面，东上。西方，东面，北上。主人即位。辟门。妇人拊心，不哭。主人拜賔，旁三，右还入门哭。妇人踊。主人堂下直东序，西面。兄弟皆即位，如外位。卿大夫在主人之南。诸公门东，少进。他国之异爵者门西，少进。敌则先拜他国之賔。凡异爵者拜诸其位。彻者盥于门外。烛先入，升自阼阶。丈夫踊。祝取醴，北面。取酒立于其东。取豆、笾、俎南面，西上。祝先出，酒、豆、笾、俎序从，降自西阶。妇人踊。设于序西南，直西荣。醴、酒北面，西上。豆西面错，立于豆北，南面。笾俎既错，立于执豆之西，东上。酒错，复位。醴错于西，遂先，由主人之北适馔。乃奠。醴酒脯醢升。丈夫踊。入，如初设，不巾。错者出，立于尸西，西上。灭烛，出。祝阖户，先降自西阶。妇人踊。奠者由重南东。丈夫踊。賔出。妇人踊。主人拜送。众主人出。妇人踊。出门，哭止，皆复位。阖门。主人卒拜送賔，揖众主人，乃就次。
朔月奠，用特豚、鱼、腊，陈三鼎如初。东方之馔亦如之。无笾，有黍稷，用瓦敦，有盖，当笾位。主人拜賔，如朝夕哭。卒彻。举鼎入、升，皆如初奠之仪。卒朼，释匕于鼎。俎行，朼者逆出，甸人彻鼎。其序，醴、酒、菹、醢、黍、稷、俎。其设于室，豆错，俎错，腊特，黍稷当笾位，敦启会、却诸其南，醴酒位如初。祝与执豆者巾，乃出。主人要节而踊，皆如朝夕哭之仪。月半不殷奠。有荐新，如朔奠。彻朔奠，先取醴酒，其余取先设者。敦启会，面足。序出，如入，其设于外，如于室。
筮宅。冢人营之，掘四隅，外其壤。掘中，南其壤。既朝哭，主人皆往，兆南，北面，免绖。命筮者在主人之右。筮者东面抽上韇，兼执之，南面受命。命曰：「哀子某，为其父某甫筮宅，度兹幽宅，兆基，无有后艰。」筮人许诺，不述命，右还，北面，指中封而筮。卦者在左。卒筮，执卦以示命筮者。命筮者受视，反之。东面，旅占卒，进告于命筮者与主人：「占之曰从。」主人绖，哭，不踊。若不从，筮择如初仪。归，殡前北面哭，不踊。既井椁，主人西面拜工，左还椁，反位哭，不踊。妇人哭于堂。献材于殡门外，西面，北上，𬘬。主人徧视之，如哭椁。献素、献成亦如之。
卜日。既朝哭，皆复外位。卜人先奠龟于西塾上，南首，有席。楚焞置于燋，在龟东。族长涖卜，及宗人吉服立于门西，东面，南上。占者三人在其南，北上。卜人及执燋席者在塾西。阖东扉，主妇立于其内。席于𫔶西、阈外。宗人告事具。主人北面免绖，左拥之。涖卜即位于门东，西面。卜人抱龟燋，先奠龟，西首，燋在北。宗人受卜人龟，示高。涖卜受视，反之。宗人还，少退，受命。命曰：「哀子某，来日某，卜葬其父某甫，考降无有近悔。」许诺，不述命，还即席，西面坐，命龟，兴，授卜人龟，负东扉。卜人坐，作龟，兴。宗人受龟示涖卜。涖卜受视，反之。宗人退，东面，乃旅占，卒。不释龟，告于涖卜与主人：「占曰某日从。」授卜人龟，告于主妇。主妇哭。告于异爵者，使人告于众賔。卜人彻龟。宗人告事毕。主人绖，入，哭如筮宅。賔出，拜送。若不从，卜宅如初仪。
