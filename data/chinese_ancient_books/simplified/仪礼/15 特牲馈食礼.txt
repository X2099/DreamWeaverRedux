特牲馈食礼
特牲馈食之礼。不诹日。及筮日，主人冠端玄，即位于门外，西面。子姓、兄弟如主人之服，立于主人之南，西面，北上。有司、群执事如兄弟服，东面，北上。席于门中𫔶西、阈外。筮人取筮于西塾，执之东面受命于主人。宰自主人之左赞命，命曰：「孝孙某，筮来日某，诹此某事，适其皇祖某子，尚飨。」筮者许诺，还即席，西面坐。卦者在左。卒筮，写卦。筮者执以示主人。主人受视反之。筮者还东面。长占卒，告于主人：占曰吉。若不吉，则筮远日，如初仪。宗人告事毕。前期三日之朝，筮尸，如求日之仪。命筮曰：「孝孙某，诹此某事，适其皇祖某子，筮某之某为尸，尚飨。」乃宿尸。主人立于尸外门外，子姓、兄弟立于主人之后，北面，东上。尸如主人服，出门左，西面。主人辟，皆东面，北上。主人再拜。尸荅拜。宗人摈，辞如初，卒曰：「筮子为某尸，占曰吉，敢宿。」祝许诺，致命。尸许诺。主人再拜稽首。尸入。主人退。宿賔。賔如主人服，出门左，西面再拜。主人东面荅再拜。宗人摈曰：「某荐岁事，吾子将涖之，敢宿。」賔曰：「某敢不敬从！」主人再拜。賔荅拜。主人退，賔拜送。
厥明夕，陈鼎于门外，北面，北上，有鼏。棜在其南，南顺，实兽于其上，东首。牲在其西，北首、东足。设洗于阼阶东南。壶禁在西序。豆、笾、铏在东房，南上。几、席、两敦在西堂。主人及子姓、兄弟即位于门东如初。賔及众賔即位于门西，东面，北上。宗人、祝立于賔西北，东面，南上。主人再拜，賔荅再拜。三拜众賔，众賔荅再拜。主人揖，入。兄弟从，賔及众賔从，即位于堂下，如外位。宗人升自西阶，视壶濯，及豆、笾，反降，东北面告濯具。賔出，主人出，皆复外位。宗人视牲，告充。雍正作豕。宗人举兽尾告备，举鼎鼏告絜。请期。曰：「羹饪。」告事毕。賔出，主人拜送。
夙兴，主人服如初，立于门外东方，南面，视侧杀。主妇视饎，爨于西堂下。亨于门外东方，西面，北上。羹饪实鼎，陈于门外如初。尊于户东，玄酒在西。实豆、笾、铏，陈于房中如初。执事之俎陈于阶间，二列，北上。盛两敦陈于西堂，藉用雈。几、席陈于西堂如初。尸盥匜水实于槃中，箪巾在门内之右。祝筵、几于室中，东面。主妇𫄥、笄、宵衣，立于房中，南面。主人及賔、兄弟、群执事即位于门外如初。宗人告有司具。主人拜賔如初，揖入，即位如初。佐食北面立于中庭。
主人及祝升。祝先入，主人从，西面于户内。主妇盥于房中，荐两豆：葵菹、蜗醢，醢在北。宗人遣佐食及执事盥出。主人降，及賔盥出。主人在右，及佐食举牲鼎。賔长在右，及执事举鱼、腊鼎。除鼏。宗人执毕先入，当阼阶，南面。鼎西面错。右人抽扃，委于鼎北。赞者错俎，加匕。乃朼。佐食升肵俎，鼏之，设于阼阶西。卒载，加匕于鼎。主人升，入，复位。俎入，设于豆东，鱼次，腊特于俎北。主妇设两敦黍稷于俎南，西上，及两铏，芼，设于豆南，南陈。祝洗，酌奠，奠于铏南，遂命佐食启会。佐食启会却于敦南，出，立于户西，南面。主人再拜稽首。祝在左。卒祝，主人再拜稽首。
祝迎尸于门外。主人降，立于阼阶东。尸入门左，北面盥。宗人授巾。尸至于阶。祝延尸。尸升，入。祝先。主人从。尸即席坐。主人拜妥尸。尸荅拜，执奠。祝飨。主人拜如初。祝命挼祭。尸左执觯，右取菹㨎于醢，祭于豆闲。佐食取黍稷肺祭授尸。尸祭之，祭酒，啐酒，告旨。主人拜。尸奠觯荅拜。祭铏，尝之，告旨。主人拜。尸荅拜。祝命尔敦。佐食尔黍稷于席上。设大羹湆于醢北。举肺脊以授尸。尸受，振祭，哜之，左执之，乃食，食举。主人羞肵俎于腊北。尸三饭，告饱。祝侑。主人拜。佐食举干。尸受，振祭，哜之。佐食受，加于肵俎，举兽干、鱼一，亦如之。尸实举于菹豆。佐食羞庶羞四豆，设于左，南上，有醢。尸又三饭，告饱。祝侑之如初。举骼及兽鱼如初。尸又三饭，告饱。祝侑之如初。举肩及兽鱼如初。佐食盛肵俎，俎释三个。举肺脊加于肵俎，反黍稷于其所。
主人洗角，升，酌酳尸。尸拜受。主人拜送。尸祭酒，啐酒。賔长以肝从。尸左执角，右取肝㨎于盐，振祭，哜之，加于菹豆，卒角。祝受尸角，曰：「送爵，皇尸卒爵。」主人拜。尸荅拜。祝酌授尸，尸以醋主人。主人拜受角。尸拜送。主人退。佐食授挼祭。主人坐，左执角，受祭祭之。祭酒，啐酒，进听嘏。佐食抟黍授祝。祝授尸。尸受以菹豆，执以亲嘏主人。主人左执角，再拜稽首受，复位。诗怀之，实于左袂，挂于季指，卒角，拜。尸荅拜。主人出，写啬于房。祝以笾受。筵祝，南面。主人酌献祝。祝拜受角。主人拜送。设菹、醢、俎。祝左执角，祭豆，兴取肺，坐祭，哜之，兴，加于俎，坐，祭酒，啐酒。以肝从。祝左执角，右取肝㨎于盐，振祭，哜之，加于俎，卒角，拜。主人荅拜，受角，酌献佐食。佐食北面拜受角。主人拜送。佐食坐，祭，卒角，拜。主人荅拜，受角，降，反于篚，升，入，复位。
主妇洗爵于房，酌，亚献尸。尸拜受。主妇北面拜送。宗妇执两笾户外坐。主妇受，设于敦南。祝赞笾祭，尸受祭之，祭酒，啐酒。兄弟长以燔从。尸受，振祭，哜之，反之。羞燔者受，加于肵，出。尸卒爵。祝受爵，命送如初。酢如主人仪。主妇适房，南面。佐食挼祭。主妇左执爵，右抚祭，祭酒，啐酒，入，卒爵，如主人仪。献祝，笾燔从，如初仪。及佐食如初。卒，以爵入于房。
賔三献如初。燔从如初。爵止。席于户内。主妇洗爵酌，致爵于主人。主人拜受爵。主妇拜送爵。宗妇赞豆如初。主妇受，设两豆、两笾。俎入设。主人左执爵，祭荐。宗人赞祭。奠爵，兴取肺，坐绝祭，哜之，兴。加于俎，坐，捝手。祭酒，啐酒。肝从。左执爵，取肝㨎于盐，坐振祭，哜之。宗人受，加于俎。燔亦如之。兴，席末坐，卒爵，拜。主妇荅拜，受爵，酌醋，左执爵，拜。主人荅拜。坐祭，立饮卒爵，拜。主人荅拜。主妇出，反于房。主人降，洗酌，致爵于主妇。席于房中，南面。主妇拜受爵。主人西面荅拜。宗妇荐豆、俎，从献皆如主人。主人更爵，酌醋，卒爵，降，实爵于篚，入复位。三献作止爵。尸卒爵，酢。酌献洗及佐食。洗爵酌，致于主人、主妇。燔从皆如初。更爵酢于主人，卒，复位。
主人降阼阶，西面拜賔如初。洗。賔辞洗。卒洗，揖让升，酌，西阶上献賔。賔北面拜，受爵。主人在右荅拜。荐脯醢，设折俎。賔左执爵，祭豆，奠爵，兴取肺，坐绝祭，哜之，兴加于俎，坐，捝手，祭酒，卒爵，拜。主人荅拜，受爵，酌酢，奠爵，拜。賔荅拜。主人坐，祭，卒爵，拜。賔荅拜，揖，执祭以降，西面奠于其位，位如初。荐俎从设。众賔升，拜受爵，坐祭，立饮。荐俎设于其位，辨。主人备荅拜焉，降，实爵于篚。尊两壶于阼阶东，加勺，南枋。西方亦如之。主人洗觯，酌于西方之尊，西阶前北面酬賔。賔在左。主人奠觯拜。賔荅拜。主人坐，祭，卒觯，拜。賔荅拜。主人洗觯。賔辞。主人对。卒洗，酌，西面。賔北面拜。主人奠觯于荐北。賔坐取觯，还，东面拜。主人荅拜。賔奠觯于荐南，揖，复位。主人洗爵，献长兄弟于阼阶上，如賔仪。洗，献众兄弟，如众賔仪。洗，献内兄弟于房中，如献众兄弟之仪。主人西面荅拜，更爵，酢。卒爵，降，实爵于篚，入，复位。长兄弟洗觚为加爵，如初仪，不及佐食。洗、致如初，无从。众賔长为加爵如初。爵止。
嗣举奠，盥入，北面再拜稽首。尸执奠。进受，复位，祭酒，啐酒。尸举肝。举奠左执觯，再拜稽首，进受肝，复位，坐，食肝，卒觯，拜。尸备荅拜焉。举奠洗，酌，入。尸拜受。举奠荅拜。尸祭酒，啐酒，奠之。举奠出，复位。兄弟弟子洗，酌于东方之尊，阼阶前北面举觯于长兄弟，如主人酬賔仪。宗人告祭脀，乃羞。賔坐取觯，阼阶前北面酬长兄弟。长兄弟在右。賔奠觯拜。长兄弟荅拜。賔立卒觯，酌于其尊，东面立。长兄弟拜受觯，賔北面荅拜，揖复位。长兄弟西阶前北面。众賔长自左受旅如初。长兄弟卒觯，酌于其尊，西面立。受旅者拜受。长兄弟北面荅拜，揖，复位。众賔及众兄弟交错以辩，皆如初仪。为加爵者作止爵，如长兄弟之仪。长兄弟酬賔，如賔酬兄弟之仪。以辩。卒受者实觯于篚。賔弟子及兄弟弟子洗，各酌于其尊，中庭北面，西上，举觯于其长，奠觯拜。长皆荅拜。举觯者祭，卒觯，拜。长皆荅拜。举觯者洗，各酌于其尊，复初位。长皆拜。举觯者皆奠觯于荐右。长皆执以兴。举觯者皆复位，荅拜。长皆奠觯于其所，皆揖其弟子。弟子皆复其位。爵皆无筭。利洗散，献于尸。酢，及祝，如初仪。降，实散于篚。
主人出，立于户外，西南。祝东面告利成。尸谡。祝前。主人降。祝反，及主人入，复位，命佐食彻尸俎。俎出于庿门。彻庶羞，设于西序下。筵对席。佐食分簋、铏。宗人遣举奠及长兄弟盥。立于西阶下，东面，北上。祝命尝食。𦿉者、举奠许诺，升，入。东面。长兄弟对之。皆坐。佐食授举，各一肤。主人西面再拜，祝曰：「𦿉有以也。」两𦿉奠举于俎，许诺，皆荅拜。若是者三。皆取举，祭食，祭举，乃食，祭铏，食举。卒食，主人降，洗爵。宰赞一爵。主人升，酌，酳上𦿉。上𦿉拜受爵。主人荅拜。酳下𦿉亦如之。主人拜，祝曰：「酳有与也。」如初仪。两𦿉执爵拜，祭酒，卒爵，拜。主人荅拜。两𦿉皆降，实爵于篚。上𦿉洗爵，升，酌，酢主人。主人拜受爵。上𦿉即位坐，荅拜，主人坐，祭，卒爵，拜。上𦿉荅拜，受爵，降，实于篚。主人出，立于户外，西面。祝命彻阼俎、豆、笾，设于东序下。祝执其俎以出，东面于户西。宗妇彻祝豆、笾入于房，彻主妇荐俎。佐食彻尸荐、俎、敦，设于西北隅，几在南，厞用筵。纳一尊。佐食阖牖户，降。祝告利成。降，出。主人降，即位。宗人告事毕。賔出。主人送于门外，再拜。佐食彻阼俎。堂下俎毕出。
记。特牲馈食，其服皆朝服，玄冠，缁带，缁𫖒。唯尸、祝、佐食玄端，玄裳、黄裳、杂裳可也，皆爵𫖒。设洗，南北以堂深，东西当东荣。水在洗东。篚在洗西，南顺，实二爵、二觚、四觯、一角、一散。壶棜禁馔于东序，南顺，覆两壶焉，盖在南。明日卒奠，幂用绤。即位而彻之，加勺。笾巾以绤也，𫄸里。枣烝栗择。铏芼用苦若薇，皆有滑：夏葵，冬荁。棘心匕，刻。牲爨在庿门外东南，鱼、腊爨在其南，皆西面。饎爨在西壁。肵俎心、舌，皆去本末，午割之，实于牲鼎。载，心立，舌缩俎。賔与长兄弟之荐自东房，其余在东堂。沃尸盥者一人。奉槃者东面，执匜者西面。淳沃。执巾者在匜北。宗人东面取巾，振之三，南面授尸。卒，执巾者受。尸入，主人及賔皆避位。出亦如之。嗣举奠，佐食设豆盐。佐食当事则户外南面，无事则中庭北面。凡祝呼，佐食许诺。宗人献与旅，齿于众賔。佐食于旅齿于兄弟。尊两壶于房中西墉下，南上。内賔立于其北，东面，西上。宗妇北堂，东面，北上。主妇及内賔、宗妇亦旅西面。宗妇赞荐者，执以坐于户外，授主妇。尸卒食而祭饎爨、雍爨。賔从尸，俎出庿门乃反位。尸俎右肩、臂、臑、肫、胳，正脊二骨，横脊，长胁二骨，短胁，肤三，离肺一，刌肺三；鱼十有五；腊如牲骨。祝俎髀，脡脊二骨，胁二骨，肤一，离肺一。阼俎臂，正脊二骨，横脊，长胁二骨，短胁，肤一，离肺一。主妇俎觳折，其余如阼俎。佐食俎觳折，脊，胁，肤一。离肺一。賔骼，长兄弟及宗人折，其余如佐食俎。众賔及众兄弟、内賔、宗妇、若有公有司、私臣，皆殽脀，肤一，离肺一。公有司门西，北面，东上，献次众賔。私臣门东，北面，西上，献次兄弟。升受，降饮。
