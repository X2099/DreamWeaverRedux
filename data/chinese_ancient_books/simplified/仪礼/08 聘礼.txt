聘礼
聘礼。君与卿图事，遂命使者。使者再拜稽首辞。君不许，乃退。既图事，戒上介亦如之。宰命司马戒众介。众介皆逆命不辞。
宰书币，命宰夫官具。及期，夕币。使者朝服。帅众介夕。管人布幕于寝门外。官陈币：皮北首，西上，加其奉于左皮上。马则北面，奠币于其前。使者北面，众介立于其左，东上。卿大夫在幕东，西面，北上。宰入告具于君。君朝服出门左，南乡。史读书展币。宰执书告备具于君，授使者。使者受书，授上介。公揖入。官载其币舍于朝。上介视载者，所受书以行。
厥明，賔朝服，释币于祢。有司筵几于室中。祝先入，主人从入。主人在右再拜。祝告，又再拜。释币制玄𫄸，束奠于几下，出。主人立于户东，祝立于牖西。又入取币，降，卷币实于笲，埋于西阶东。又释币于行，遂受命。上介释币亦如之。上介及众介俟于使者之门外。使者载旜，帅以受命于朝。君朝服，南乡。卿大夫西面，北上。君使卿进使者。使者入，及众介随入，北面，东上。君揖使者进之。上介立于其左，接闻命。贾人西面坐，启椟，取圭垂缫，不起而授宰。宰执圭，屈缫，自公左授使者。使者受圭同面，垂缫以受命。既述命，同面授上介。上介受圭，屈缫，出授贾人。众介不从。受享束帛加璧，受夫人之聘璋，享玄𫄸束帛加琮，皆如初。遂行，舍于郊，敛旜。
若过邦，至于竟，使次介假道。束帛将命于朝曰：「请帅。」奠币。下大夫取以入告，出，许，遂受币。饩之以其礼：上賔大牢，积唯刍禾；介皆有饩。士帅，没其竟。誓于其竟。賔南面。上介西面。众介北面，东上。史读书。司马执策立于其后。
未入竟，壹肄。为壝坛，画阶，帷其北，无宫。朝服，无主，无执也。介皆与，北面，西上。习享，士执庭实。习夫人之聘享亦如之。习公事，不习私事。
及竟，张旜，誓，乃谒关人。关人问从者几人，以介对。君使士请事，遂以入竟。
入竟，敛旜，乃展。布幕。賔朝服立于幕东，西面。介皆北面，东上。贾人北面坐，拭圭，遂执展之。上介北面视之，退复位。退圭。陈皮北首，西上。又拭璧展之，会诸其币加于左皮上。上介视之，退。马则幕南，北面，奠币于其前。展夫人之聘享亦如之。贾人告于上介，上介告于賔。有司展群币，以告。及郊，又展如初。及馆，展币于贾人之馆如初。
賔至于近郊，张旜。君使下大夫请行，反。君使卿朝服，用束帛劳。上介出请，入告。賔礼辞，迎于舍门之外，再拜。劳者不荅拜。賔揖，先入，受于舍门内。劳者奉币入，东面致命。賔北面听命，还少退，再拜稽首受币。劳者出。授老币，出迎劳者。劳者礼辞。賔揖，先入。劳者从之。乘皮设。賔用束锦傧劳者。劳者再拜稽首受。賔再拜稽首送币。劳者揖皮，出，乃退。賔送再拜。夫人使下大夫劳以二竹簋方，玄被𫄸里，有盖，其实枣蒸栗择，兼执之以进。賔受枣。大夫二手授栗。賔之受如初礼。傧之如初。下大夫劳者遂以賔入。
至于朝。主人曰：「不腆先君之祧，既拚以俟矣。」賔曰：「俟闲。」大夫帅至于馆。卿致馆。賔迎再拜。卿致命。賔再拜稽首。卿退，賔送再拜。宰夫朝服设飧：饪一牢在西，鼎九，羞鼎三；腥一牢在东，鼎七；堂上之馔八，西夹六。门外米禾皆二十车，薪刍倍禾。上介饪一牢在西，鼎七；羞鼎三；堂上之馔六。门外米禾皆十车，薪刍倍禾。众介皆少牢。
厥明，讶賔于馆。賔皮弁，聘至于朝，賔入于次。乃陈币。卿为上摈，大夫为承摈，士为绍摈。摈者出请事。公皮弁，迎賔于大门内。大夫纳賔。賔入门左。公再拜。賔辟，不荅拜。公揖入。每门每曲揖。及庙门，公揖入，立于中庭。賔立接西塾。几筵既设，摈者出请命。贾人东面坐，启椟，取圭，垂缫，不起而授上介。上介不袭，执圭屈缫授賔。賔袭执圭。摈者入告，出辞玉，纳賔。賔入门左。介皆入门左，北面，西上。三揖，至于阶三让。公升二等，賔升，西楹西，东面。摈者退中庭。賔致命。公左还北乡。摈者进。公当楣再拜。賔三退，负序。公侧袭，受玉于中堂与东楹之闲。摈者退，负东塾而立。賔降。介逆出。賔出。公侧授宰玉，裼降立。摈者出请。賔裼，奉束帛加璧享。摈者入告，出许。庭实，皮则摄之，毛在内，内摄之，入设也。
賔入门左，揖让如初。升，致命。张皮。公再拜受币。士受皮者自后右客。賔出，当之坐摄之。公侧授宰币。皮如入，右首而东。聘于夫人用璋，享用琮，如初礼。若有言，则以束帛，如享礼。摈者出请事，賔告事毕。賔奉束锦以请觌。摈者入告，出辞。请礼賔。賔礼辞，听命。摈者入告。宰夫彻几，改筵。公出，迎賔以入，揖让如初。公升，侧受几于序端。宰夫内拂几三，奉两端以进。公东南乡外拂几三，卒，振袂，中摄之进，西乡。摈者告。賔进，讶受几于筵前，东面俟。公壹拜送。賔以几辟，北面设几，不降，阶上荅再拜稽首。宰夫实觯以醴，加柶于觯，面枋。公侧受醴。賔不降，壹拜，进筵前受醴，复位。公拜送醴。宰夫荐笾豆脯醢。賔升筵。摈者退，负东垫。賔祭脯醢，以柶祭醴三。庭实设。降筵，北面，以柶兼诸觯，尚擸，坐，啐醴。公用束帛。建柶，北面奠于荐东。摈者进，相币。賔降，辞币。公降一等辞。栗阶升听命。降拜。公辞。升，再拜稽首，受币，当东楹，北面，退，东面俟。公壹拜。賔降也，公再拜。賔执左马以出。上介受賔币。从者讶受马。
賔觌，奉束锦，总乘马，二人赞。入门右，北面奠币，再拜稽首。摈者辞。賔出。摈者坐取币出。有司二人牵马以从，出门，西面，于东塾南。摈者请受。賔礼辞，听命。牵马右之，入设。賔奉币入门左。介皆入门左，西上。公揖让如初，升。公北面再拜。賔三退，反还负序。振币，进授，当东楹，北面。士受马者自前还牵者后，适其右受。牵马者自前西，乃出。賔降阶东拜送。君辞。拜也，君降一等辞。摈者曰：「寡君从子，虽将拜，起也。」栗阶升。公西乡。賔阶上再拜稽首。公少退。賔降，出。公侧授宰币。马出。公降立。摈者出请。上介奉束锦，士介四人皆奉玉锦束，请觌。摈者入告，出许。上介奉币俪皮，二人赞，皆入门右，东上，奠币，皆再拜稽首。摈者辞。介逆出。摈者执上币，士执众币，有司二人举皮从其币出，请受。委皮南面。执币者西面，北上。摈者请受。介礼辞，听命。皆进，讶受其币。上介奉币，皮先，入门左，奠皮。公再拜。介振币，自皮西进，北面授币，退复位，再拜稽首送币。介出。宰自公左受币。有司二人坐，举皮以东。摈者又纳士介。士介入门右，奠币，再拜稽首。摈者辞。介逆出。摈者执上币以出，礼请受。賔固辞。公荅再拜。摈者出，立于门中以相拜。士介皆辟。士三人东上，坐取币立。摈者进，宰夫受币于中庭以东。执币者序从之。摈者出请。賔告事毕。摈者入告。公出送賔，及大门内，公问君。賔对，公再拜。公问大夫。賔对。公劳賔。賔再拜稽首。公荅拜。公劳介。介皆再拜稽首。公荅拜。賔出，公再拜送。賔不顾。
賔请有事于大夫。公礼辞许。賔即馆。卿大夫劳賔，賔不见。大夫奠鴈再拜。上介受。劳上介亦如之。君使卿韦弁归饔饩五牢。上介请事。賔朝服，礼辞。有司入陈。饔。饪一牢，鼎九，设于西阶前。陪鼎当内廉。东面，北上，上当碑，南陈。牛羊豕鱼腊肠胃同鼎肤鲜鱼鲜腊。设扃鼏。膷臐膮，盖陪牛羊豕。腥二牢，鼎二七，无鲜鱼鲜腊，设于阼阶前，西面，南陈，如饪鼎，二列。堂上八豆，设于户西，西陈，皆二以并，东上。韭菹，其南醓醢。屈。八簋继之，黍，其南稷。错。六铏继之。牛以西羊豕，豕南牛，以东羊豕。两簠继之，粱在北。八壶设于西序，北上，二以并，南陈。西夹六豆，设于西墉下，北上。韭菹，其东醓醢。屈。六簋继之。黍，其东稷，错，四铏继之。牛以南羊，羊东豕，豕以北牛。两簠继之，粱在西。皆二以并，南陈。六壶，西上，二以并，东陈。馔于东方亦如之，西北上。壶东上，西陈。醯醢百罋，夹碑，十以为列，醯在东。饩二牢陈于门西，北面，东上：牛以西羊豕，豕西牛羊豕。米百筥，筥半斛，设于中庭，十以为列，北上。黍粱稻皆二行，稷四行。门外米三十车，车秉有五䉤，设于门东，为三列，东陈。禾三十车，车三秅，设于门西，西陈。薪刍倍禾。賔皮弁，迎大夫于外门外，再拜。大夫不荅拜。揖入，及庙门，賔揖入。大夫奉束帛入。三揖皆行，至于阶，让，大夫先升一等。賔从升堂，北面听命。大夫东面致命。賔降，阶西再拜稽首。拜饩亦如之。大夫辞，升成拜。受币堂中西，北面。大夫降，出。賔降，授老币，出迎大夫。大夫礼辞许。入，揖让如初。賔升一等，大夫从升堂。庭实设马乘。賔降堂，受老束锦。大夫止。賔奉币西面。大夫东面。賔致币。大夫对，北面当楣再拜稽首，受币于楹闲，南面，退，东面俟。賔再拜稽首送币。大夫降，执左马以出。賔送于外门外，再拜。明日，賔拜于朝，拜饔与饩，皆再拜稽首。上介饔饩三牢。饪一牢在西，鼎七。羞鼎三。腥一牢在东，鼎七。堂上之馔六。西夹亦如之。筥及罋如上賔。饩一牢。门外米禾视死牢，牢十车。薪刍倍禾。凡其实与陈如上賔。下大夫韦弁，用束帛致之。上介韦弁以受，如賔礼。傧之，两马束锦。士介四人皆饩大牢，米百筥，设于门外。宰夫朝服，牵牛以致之。士介朝服，北面再拜稽首受。无摈。
賔朝服问卿。卿受于祖庙，下大夫摈。摈者出请事。大夫朝服迎于外门外，再拜。賔不荅拜。揖，大夫先入，每门每曲揖。及庙门，大夫揖入。摈者请命。庭实设四皮。賔奉束帛入，三揖皆行，至于阶，让，賔升一等。大夫从升堂，北面听命。賔东面致命。大夫降，阶西再拜稽首。賔辞。升成拜。受币堂中西，北面。賔降，出。大夫降，授老币。无摈。摈者出请事。賔面，如觌币。賔奉币，庭实从，入门右。大夫辞。賔遂左。庭实设。揖让如初。大夫升一等，賔从之。大夫西面。賔称面。大夫对，北面当楣再拜，受币于楹闲，南面，退，西面立。賔当楣再拜送币，降，出。大夫降，授老币。摈者出请事。上介特面，币如觌。介奉币，皮二人赞，入门右，奠币，再拜。大夫辞。摈者反币。庭实设。介奉币入。大夫揖让如初。介升。大夫再拜受。介降，拜。大夫降辞。介升，再拜送币。摈者出请。众介面，如觌币，入门右，奠币，皆再拜。大夫辞。介逆出。摈者执上币出，礼请受。賔辞。大夫荅再拜。摈者执上币，立于门中以相拜。士介皆辟。老受摈者币于中庭。士三人坐，取群币以从之。摈者出请事。賔出。大夫送于外门外，再拜。賔不顾。摈者退，大夫拜辱。下大夫甞使至者，币及之。上介朝服、三介问下大夫。下大夫如卿受币之礼。其面，如賔面于卿之礼。大夫若不见，君使大夫各以其爵为之受，如主人受币礼，不拜。
夕，夫人使下大夫韦弁归礼。堂上笾豆六，设于户东，西上，二以并，东陈。壶设于东序，北上，二以并，南陈：醙黍清，皆两壶。大夫以束帛致之。賔如受饔之礼。傧之乘马束锦。上介四豆四笾四壶，受之如賔礼。傧之两马束锦。明日，賔拜礼于朝。大夫饩賔大牢，米八筐。賔迎再拜。老牵牛以致之。賔再拜稽首受。老退，賔再拜送。上介亦如之。众介皆少牢，米六筐，皆士牵羊以致之。公于賔壹食，再飨，燕与羞俶，献无常数。賔介皆明日拜于朝。上介壹食，壹飨。若不亲食，使大夫各以其爵朝服致之以侑币，如致饔，无傧。致飨以酬币，亦如之。大夫于賔壹飨，壹食。上介若食若飨。若不亲飨，则公作大夫致之以酬币，致食以侑币。
君使卿皮弁还玉于馆。賔皮弁，袭，迎于外门外，不拜，帅大夫以入。大夫升自西阶，钩楹。賔自碑内听命，升自西阶，自左，南面受圭，退负右房而立。大夫降，中庭，賔降，自碑内，东面授上介于阼阶东。上介出请，賔迎。大夫还璋，如初入。賔裼，迎大夫。贿用束纺，礼玉束帛乘皮，皆如还玉礼。大夫出。賔送，不拜。公馆賔。賔辟，上介听命。聘享，夫人之聘享，问大夫，送賔，公皆再拜。公退。賔从请命于朝。公辞。賔退。
賔三拜乘禽于朝，讶听之。遂行，舍于郊。公使卿赠如觌币。受于舍门外，如受劳礼，无傧。使下大夫赠上介亦如之。使士赠众介，如其觌币。大夫亲赠，如其面币。无傧。赠上介亦如之。使人赠众介，如其面币。士送至于竟。使者归，及郊，请反命。朝服载旜，禳乃入。乃入，陈币于朝，西上。上賔之公币私币皆陈。上介公币陈。他介皆否。束帛各加其庭实皮左。公南乡。卿进使者。使者执圭垂缫，北面。上介执璋屈缫立于其左。反命曰：「以君命聘于某君，某君受币于某宫，某君再拜。以享某君，某君再拜。」宰自公左受玉。受上介璋致命，亦如之。执贿币以告曰：「某君使某子贿。」授宰。礼玉亦如之。执礼币以尽言赐礼。公曰：「然！而不善乎。」授上介币，再拜稽首。公荅再拜。私币不告。君劳之。再拜稽首。君荅再拜。若有献，则曰：「某君之赐也，君其以赐乎。」上介徒以公赐告，如上賔之礼。君劳之。再拜稽首。君荅拜。劳士介亦如之。君使宰赐使者币，使者再拜稽首。赐介，介皆再拜稽首。乃退。介皆送至于使者之门，乃退，揖。使者拜其辱。释币于门，乃至于祢。筵几于室，荐脯醢。觞酒陈。席于阼，荐脯醢，三献。一人举爵，献从者。行酬，乃出。上介至，亦如之。
聘遭丧，入竟则遂也。不郊劳。不筵几。不礼賔，主人毕归礼。賔唯饔饩之受。不贿，不礼玉，不赠。遭夫人丗子之丧，君不受，使大夫受于庙，其他如遭君丧。遭丧，将命于大夫，主人长衣练冠以受。聘君若薨于后，入竟则遂。赴者未至，则哭于巷，衰于馆。受礼，不受飨食。赴者至，则衰而出，唯稍受之。归，执圭复命于殡，升自西阶，不升堂。子即位不哭。辩复命如聘。子臣皆哭。与介入，北乡哭，出袒，括发，入门右，即位，踊。若有私丧，则哭于馆，衰而居，不飨食。归，使众介先，衰而从之。
賔入竟而死，遂也，主人为之具而殡，介摄其命。君吊，介为主人。主人归礼币，必以用。介受賔礼，无辞也，不飨食。归，介复命，柩止于门外。介卒复命，出，奉柩送之。君吊卒殡。若大夫介卒，亦如之。士介死，为之棺敛之，君不吊焉。若賔死未将命，则既敛于棺，造于朝，介将命。若介死，归复命，唯上介造于朝。若介死，虽士介，賔既复命，往，卒殡乃归。
小聘曰问。不享，有献，不及夫人。主人不筵几，不礼。面不升。不郊劳。其礼如为介。三介。
记。久无事则聘焉。若有故，则卒聘，束帛加书将命。百名以上书于策，不及百名书于方。主人使人与客读诸门外。客将归，使大夫以其束帛反命于馆。明日，君馆之。既受行，出，遂见宰，问几月之资。使者既受行日，朝同位。出祖释𫐈，祭酒脯，乃饮酒于其侧。
所以朝天子，圭与缫皆九寸，剡上寸半，厚半寸，博三寸。缫三采六等，朱白仓。问诸侯，朱绿缫八寸。皆玄𫄸系，长尺，绚组。问大夫之币俟于郊，为肆，又赍皮马。
辞无常，孙而说。辞多则史，少则不达。辞苟足以达，义之至也。辞曰：「非礼也，敢。」对曰：「非礼也，敢辞。」卿馆于大夫，大夫馆于士，士馆于工商。管人为客三日具沐，五日具浴。飧不致，賔不拜，沐浴而食之。卿，大夫讶。大夫，士讶。士，皆有讶。賔即馆，讶将公命。又见之以其挚。賔既将公事，复见之以其挚。凡四器者，唯其所宝以聘可也。宗人授次，次以帷，少退于君之次。
上介执圭如重，授賔。賔入门皇，升堂让，将授志趋，授如争承，下如送。君还而后退。下阶，发气怡焉，再三举足，又趋，及门正焉。执圭入门鞠躬焉，如恐失之。及享，发气焉盈容。众介北面，跄焉。私觌，愉愉焉。出如舒鴈。皇且行，入门主敬，升堂主慎。
凡庭实随入，左先。皮马相闲可也。賔之币唯马出，其余皆东。多货则伤于德，币美则没礼。贿，在聘于贿。
凡执玉无藉者，袭。
礼不拜至。醴尊于东箱，瓦大一，有丰。荐脯五膱，祭半膱横之。祭醴再扱：始扱一祭，卒再祭。主人之庭实，则主人遂以出，賔之士讶受之。
既觌，賔若私献，奉献将命。摈者入告，出礼辞。賔东面坐，奠献。再拜稽首。摈者东面坐取献，举以入告，出，礼请受。賔固辞。公荅再拜。摈者立于阈外以相拜。賔辟。摈者授宰夫于中庭。若兄弟之国，则问夫人。若君不见，使大夫受。自下听命，自西阶升受，负右房而立。賔降亦降。不礼。币之所及，皆劳，不释服。
赐饔唯羹饪。筮一尸，若昭若穆。仆为祝。祝曰：「孝孙某，孝子某，荐嘉礼于皇祖某甫，皇考某子。」如馈食之礼。假器于大夫。肦肉及廋车。聘日致饔。明日问大夫。夕，夫人归礼。既致饔，旬而稍。宰夫始归乘禽，日如其饔饩之数。士中日则二双。凡献执一双，委其余于面。禽羞俶献比。归大礼之日，既受饔饩，请观。讶帅之，自下门入。各以其爵朝服。士无饔。无饔者无傧。大夫不敢辞，君初为之辞矣。凡致礼，皆用其飨之加笾豆。无饔者无飨礼。
凡饩，大夫黍粱稷，筐五斛。既将公事，賔请归。凡賔拜于朝，讶听之。燕则上介为賔，賔为苟敬。宰夫献。无行则重贿，反币。曰：「子以君命在寡君，寡君拜君命之辱。」「君以社稷故在寡小君，拜。」「君贶寡君，延及二三老，拜。」又拜送。賔于馆堂楹闲释四皮束帛。賔不致，主人不拜。大夫来使，无罪飨之。过则饩之。其介为介。有大客后至，则先客不飨食，致之。唯大聘有几筵。
十斗曰斛，十六斗曰䉤，十䉤曰秉，二百四十斗。四秉曰筥。十筥曰稯，十稯曰秅，四百秉为一秅。
