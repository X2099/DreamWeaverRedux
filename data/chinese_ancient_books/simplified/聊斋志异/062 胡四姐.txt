胡四姐
尚生，泰山人，独居清斋。会值秋夜，银河高耿，明月在天，徘徊花阴，颇存遐想。忽有一女子逾垣来，笑曰：「秀才何思之深？」生就视，容华若仙，惊喜拥入，穷极狎昵。自言胡氏名三姐，问其居第，但笑不言，生亦不复置问，惟相期永好而已。自此，临无虚夕。
一夜，与生促膝灯幕，生瞩眸不转，女笑曰：「眈眈视妾何为？」曰：「我视卿如红药碧桃，即竟夜视，不为厌也。」三姐曰：「妾陋质，遂青盼如此；若见吾家四妹，不知颠倒何似。」生益倾动，恨不一见颜色，长跪哀请。逾夕，果偕四姐来，年方及笄，荷粉露垂，杏花烟润，嫣然含笑，媚丽欲绝。生狂喜，引坐，三姐与生同笑语，四姐惟手引绣带，俛首而已。未几，三姐起别，妹欲从行，生曳之不释，顾三姐曰：「卿卿烦一致声！」三姐乃笑曰：「狂郎情急矣！妹子一为少留。」四姐无语，三姐遂去。二人备尽欢好，既而引臂替枕，倾吐生平，无复隐讳。
四姐自言为狐，生依恋其美，亦不之怪。四姐因言：「阿姐狠毒，业杀三人矣。惑之，罔不毙者。妾幸承溺爱，不忍见灭亡，当早绝之。」生惧，求所以处，四姐曰：「妾虽狐，得仙人正法，当书一符黏寝门，可以却之。」遂书之。既晓，三姐来，见符却退，曰：「婢子负心，倾意新郎，不忆引线人矣。汝两人合有夙分，余亦不相仇，但何必尔？」乃迳去。
数日，四姐他适，约以隔夜。是日，生偶出门眺望，山下故有槲木，苍莽中出一少妇，亦颇风韵。近谓生曰：「秀才何必沾沾恋胡家姊妹？渠又不能以一钱相赠。」即以一贯授生，曰：「先持归，贳良酝，我即携小肴馔来，与君为欢。」生怀钱归，果如所教。少间，妇果至，置几上燔鸡咸彘肩各一，即抽刀子，缕切为脔，酾酒调谑，欢洽异常。继而灭烛登床，狎情荡甚。既曙始起，方坐床头，捉足易舄，忽闻人声；倾听，已入帏幕，则胡姊妹也。妇乍睹，仓皇而遁，遗舄于床。二女遂叱曰：「骚狐！何敢与人同寝处？」追去，移时始返。四姐怨生曰：「君不长进，与骚狐相匹偶，不可复近。」遂悻悻欲去。生惶恐自投，情词哀恳，三姐从旁解免，四姐怒稍释，由此相好如初。
一日，有陕人骑驴造门，曰：「吾寻妖物，匪伊朝夕，乃今始得之。」生父以其言异，讯所由来，曰：「小人日泛烟波，游四方，终岁十余月，常八九离桑梓，被妖物蛊杀吾弟。归甚悼恨，誓必寻而殄灭之。奔波数千里，殊无迹兆。今在君家，不翦，当继吾弟亡者。」时生与女密迩，父母微察之，闻客言，大惧，延入，令作法。出二瓶，列地上，符呪良久，有黑雾四团，分投瓶中，客喜曰：「全家都到矣。」遂以猪脬裹瓶口，缄封甚固。生父亦喜，坚留客饭。生心恻然，近瓶窃听，四姐在瓶中言曰：「坐视不救，君何负心？」生益感动，急启所封，而结不可解。四姐又曰：「勿须尔，但放倒坛上旗，以针刺脬作空，予即出矣。」生如其请，果见白气一丝，自孔中出，凌霄而去。客出，见旗横地，大惊曰：「遁矣！此必公子所为。」摇瓶俯听，曰：「幸止亡其一，此物合不死，犹可赦。」乃携瓶别去。
后生在野，督佣刈麦，遥见四姐坐树下，生近就之，执手慰问。且曰：「别后十易春秋，今大丹已成，但思君之念未忘，故复一拜问。」生欲与偕归，女曰：「妾非昔比，不可以尘情染，后当复见耳。」言已，不知所在。又二十年余，生适独居，见四姐自外至，生喜与语。女曰：「我今名列仙籍，本不应再履尘世，但感君情，敬报撤瑟之期。可早处分后事，亦勿悲忧，妾当度君为鬼仙，亦无苦。」乃别而去。至日，生果卒。尚生乃友人李文玉之戚好，尝亲见之。
