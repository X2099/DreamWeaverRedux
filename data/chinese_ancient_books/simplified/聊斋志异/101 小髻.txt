小髻
长山居民某，暇居，辄有短客来，久与扳谈，素不识其生平，颇注念。客曰：「三数日，将便徙居比邻矣。」过四五日，又曰：「今已同里，旦晚可以承教。」问乔居何所，亦不详告，但以手北指。自是日辄一来，时向人假器具，或吝不与，则自失之，群疑其狐。村北有古冢，陷不可测，意必居此，共操兵杖往，伏听之，久无少异。一更向尽，闻穴中戢戢然，似数千百人作耳语，众寂不动。俄而尺许小人，连𫐷而出，至不可数。众噪起，并击之，杖杖皆火，瞬息四散。惟遗一小髻，如胡桃壳然，纱饰而金线，嗅之，骚臭不可言。
