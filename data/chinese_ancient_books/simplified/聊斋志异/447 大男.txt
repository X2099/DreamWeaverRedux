大男
奚成列，成都士人也。先有一妻一妾，妾何氏，小字昭容，妻早殁，娶继室申氏，不能相善。虐遇何，因并及奚，终日哓聒，恒不聊生。奚忿怒，亡去。去后，何生一子大男，奚久不返，申摈不与同炊，计日授粟。大男渐长，何不敢求益，惟纺绩佐食。大男见塾中诸儿吟诵，羡之，告母欲读。母以其太穉，姑送诣塾，试使读以难之。而大男慧，所读倍诸儿，师异之，愿不索束贽。何乃使从师，薄相酬。积二三年，经书全通。一日归，谓母曰：「塾中五六人，皆从父乞钱买饼饵，我何无也？」母曰：「待汝长时，当告汝知。」大男曰：「我方七八岁，何时长也？」母曰：「汝往塾，路经关圣庙，当拜之，祐汝速长。」大男信之，每过必入拜。母知之，问所祝何事？答云：「但祝明年使我十五六岁。」母笑之。而大男学与躯长并速，至十岁，遂如十三四岁者，其所为文，塾师不能窜易之。
一日谓母曰：「昔谓我壮大，当告父处，今可矣。」母曰：「尚未尚未。」又年余，居然成人，研诘益频，母乃缅述之。大男闻之，意不胜伤悲，欲往寻父。母曰：「儿太幼，汝父存亡未知，何遽可寻？」大男无言而去，至午不归，往询诸师，则辰餐未复。母大惊，犹谓其逃塾，出食资佣役，靡处不搜，竟杳无迹。
大男出门，茫然不知何往，惟随途奔去，遇一人将如夔州，自言钱姓，大男丐食相从。钱病其缓，为赁代步，资斧皆耗竭。至夔，同食，钱阴投毒其中，大男瞑不觉。钱载至大刹，托为己子，偶病绝赀，卖诸僧。僧见其丰姿秀出，争购之，钱得金而去。僧饮之，略醒，主僧始知之，诣视，奇其相，研诘，始得颠末，又益怜之，责僧，僧资使去。
有泸州蒋秀才，下第归，途中问得故，嘉其孝，携与同行。至泸，主其家月余，遍加咨访。或言闽商有奚姓者，于是辞蒋，欲之闽。蒋赠遗衣履，其里党皆敛赀助之。至途，有二布客欲诣福清，邀与同侣。行数程，客窥囊金，引至空所，挚手足，解夺而去。适有永福陈翁过其旁，脱缚载诸后车，遂至翁家。翁家富，诸路商贾，多出其门，翁嘱南北客代访父耗，留大男伴诸儿读。大男遂止翁家，不复游矣。由是家益远，音益梗。
何昭容孤居三四年，申氏减其费，抑勒令嫁，何自食其力，志不摇。申强卖于重庆贾，贾劫取之去。至夜，以刀自劙，贾不敢逼，俟创瘥，又转鬻于盐亭贾。至盐亭，自刺心头，洞见脏腑。贾大惧，敷以药，创既平，但求作尼。贾告之曰：「我有商侣，身无淫具，每欲得一人缝纫。此与作尼无异，亦可少偿吾值。」何诺之。贾舆送去，入门，主人趋出，则奚生也。盖奚已弃儒为商贾，以其无妇，故赠之也。相见悲骇，各述苦况，始知有儿寻父未归。奚乃嘱诸客旅侦察大男，而昭容遂以妾为妻矣。
然自历艰苦，疴痛多病，不能操作，劝奚纳媵，奚鉴前祸，不从所请。何曰：「妾如争床第者，数年间固已从人生子，尚得与君有今日之聚乎？且人加我者隐痛在心，岂及诸身而自蹈之。」奚乃嘱客侣，为买三十余老妾。逾半年，客果为买妾归，入门，则妻申氏，各相骇怪。
先是申独居年余，兄苞劝令再适，申从之，惟田产为子姓所沮，不得售。鬻诸所有，积数百金，携归兄家。有保宁贾，闻其富有奁资，以多金啗苞，赚娶之。而贾老废不能人，申怼兄，不安于室，梁缢井投，不堪其扰。贾怒，搜括其赀，将卖作妾，而闻者嫌其三十余齿加长。贾将适夔，远载与俱去，遇奚同肆商，遂货而去之。既见奚，慙惧不出一语，奚问同肆商，略知梗概。因曰：「使遇健男，则在保宁无再见之期，此亦数也。然今日我买妾，非娶妻，可先拜昭容，修嫡庶礼。」申耻之。奚曰：「昔日汝作嫡何如哉！」何劝止之，奚不可，操杖临偪，申不得已拜之，然终不屑承奉，但操作别室，何悉优容之，亦不忍课其勤惰。奚每与谈䜩，辄呼给役其侧；何更代以婢，不听。
会陈公嗣宗宰盐亭，奚与里人有小争，里人以逼妻作妾揭讼，陈公不准理，叱逐之。奚喜，与何窃颂公德。一夕，漏尽，僮忽叩扉，入白：「邑令公至。」奚骇极，急觅衣履，则公已入寝门，益骇，不知所为。何审之，急出曰：「是吾儿也。」遂哭。公乃伏地悲哽。盖大男从陈翁姓，业为官矣。初公至自都，迂道过故里，始知两母皆醮，伏膺哀痛。族中人始知大男已贵，反其田庐。公留仆营造，冀父复返。既而授任盐亭，又欲弃官寻父，陈翁苦劝之。会有卜者，使筮焉。卜人曰：「小者居大，少者为长，求雄得雌，求一得两，为官吉。」公乃之任。为不得亲，居官不茹荤酒。是日，得里人状，睹奚姓，疑之，阴遣内纪纲窃访之，果父也。乘夜微行而出，见母，益信卜者之神。临去，嘱勿播，出金三百，启父办装归里。父抵家，门户已新，益畜仆马，居然大家矣。
申见大男贵盛，益自敛，兄苞知之，告于官，为妹争嫡。官廉得其情，曰：「贪赀劝嫁，去奚已更二夫，何颜争昔年嫡庶耶？」重笞苞。由此名分益彰。而申妹何，何亦姊之。衣服饮食，悉不自私。申初惧其复雠，至是益愧悔。奚亦忘其旧恶，俾内外皆呼以太母，但诰命不及耳。
异史氏曰：颠倒众生，不可思议，此造物之巧也。奚生不能自立于妻妾之间，一碌碌庸人耳；苟非孝子贤母，乌能有此奇合，坐享厚糈以终身哉？
