柳氏子
胶州柳西川，法内史之主计仆也。年四十余，生一子，溺爱甚至。纵任之，惟恐拂。既长，荡侈逾检，翁囊积为空。无何，子病。翁故蓄善骡。子曰：「骡肥可啗。杀啖我，我病可愈。」柳谋杀蹇劣者。子闻之，即大怒骂，疾益甚。柳惧，杀骡以进。子乃喜。然尝一脔，便弃去。疾卒不减，寻毙。柳悼叹欲死。
后三四年，村人以香社登岱。至山半，见一人乘骡驶行而来，怪似柳子。比至，果是。下骡遍揖，各道寒暄。村人共骇，亦不敢诘其死。但问：「在此何作？」答云：「亦无甚事，东西奔驰而已。」便问逆旅主人姓名，众具告之。柳子拱手曰：「适有小故，不暇叙间阔。明日当相谒。」上骡遂去。众既归寓，亦谓其未必即来。厌旦伺之，子果至，系骡厩柱，趋进笑言。众谓：「尊大人日切思慕，何不一归省侍？」子讶问：「言者何人？」众以柳对。子神色俱变，久之曰：「彼既见思，请归传语：我于四月七日，在此相候。」言讫，别去。众归，以情致翁。翁大哭，如期而往，自以其故告主人。主人止之曰：「曩见公子神情冷落，似未必有嘉意。以我卜也，殆不可见。」柳涕泣不信。主人曰：「我非阻君，神鬼无常，恐遭不善。如必欲见，请伏椟中，待其来，察其词色，可见则出。」柳如其言。既而子果至，问：「柳某来否？」主人答云：「无。」子盛气骂曰：「老畜产哪便不来！」主人惊曰：「何骂父？」答曰：「彼是我何父！初与义为客侣，不图包藏祸心，隐我血赀，悍不还。今愿得而甘心，何父之有！」言已，出门，曰：「便宜他！」柳在椟历历闻之，汗流接踵，不敢出气。主人呼之，乃出，狼狈而归。
异史氏曰：「暴得多金，何如其乐？所难堪者偿耳。荡费殆尽，尚不忘于夜台，怨毒之于人甚矣哉！」
