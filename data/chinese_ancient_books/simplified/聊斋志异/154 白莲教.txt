白莲教
白莲教某者，山西人，忘其姓名，大约徐鸿儒之徒。左道惑众，慕其术者多师之。某一日将他往，堂中置一盆，又一盆覆之，嘱门人坐守，戒勿启视。去后，门人启之，视盆贮清水，水上编草为舟，帆樯具焉。异而拨以指，随手倾侧；急扶如故，仍覆之。俄而师来，怒责：「何违吾命？」门人立白其无。师曰：「适海中舟覆，何得欺我？」又一夕，烧巨烛于堂上，戒恪守，勿以风灭。漏二滴，师不至。儽然而殆，就床暂寐；及醒，烛已竟灭，急起𦶟之。既而师入，又责之。门人曰：「我固不曾睡，烛何得息？」师怒曰：「适使我暗行十余里，尚复云云耶？」门人大骇。如此奇行，种种不胜书。
后有爱妾与门人通。觉之，隐而不言。遣门人饲豕；门人入圈，立地化为豕。某即呼屠人杀之，货其肉。人无知者。门人父以子不归，过问之，辞以久弗至。门人家诸处探访，绝无消息。有同师者，隐知其事，泄诸门人父。门人父告之邑宰。宰恐其遁，不敢捕治；达于上官，请甲士千人，围其第，妻子皆就执。闭置樊笼，将以解都。途经太行山，山中出一巨人，高与树等，目如盎，口如盆，牙长尺许。兵士愕立不敢行。某曰：「此妖也，吾妻可以却之。」乃如其言，脱妻缚。妻荷戈往。巨人怒，吸吞之。众愈骇。某曰：「既杀吾妻，是须吾子。」乃复出其子，又被吞如前状。众各对觑，莫知所为。某泣且怒曰：「既杀我妻，又杀吾子，情何以甘！然非某自往不可也。」众果出诸笼，授之刃而遣之。巨人盛气而逆。格鬬移时，巨人抓攫入口，伸颈咽下，从容竟去。
