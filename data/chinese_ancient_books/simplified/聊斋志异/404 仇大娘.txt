仇大娘
仇仲，晋人，忘其邵邑，值大乱，为寇俘去。二子福、禄俱幼，继室邵氏，抚双孤，遗业能温饱。而岁屡祲，豪强者复凌借之，遂至食息不保。
仲叔尚廉利其嫁，屡劝驾，而邵氏矢志不摇。廉阴券于大姓，欲强夺之；关说已成，而他人不之知也。里人魏名，夙狡狯，与仲家积不相能，事事思中伤之。因邵寡，伪造浮言以相败辱，大姓闻之，恶其不德而止。久之，廉之阴谋与外之飞语，邵渐闻之，冤结胸怀，朝夕陨涕，四体渐以不仁，委身床榻。福甫十六岁，因缝纫无人，遂急为毕婚。妇，姜秀才屺瞻之女，颇称贤能，百事赖以经纪，由此用渐裕。乃使禄从师读，魏忌嫉之，而阳与善，频招福饮，福倚为腹心之交。魏乘间告曰：「尊堂病废，不能理家人生产；弟坐食，一无所操作，贤夫妇何为作马牛哉？且弟买妇，将大耗金钱。为君计，不如早析，则贫在弟而富在君也。」福归，谋诸妇，妇咄之。奈魏日以微言相渐渍，福惑焉，直以己意告母。母怒，诟骂之。福益恚，辄视金粟为他人之物也者，而委弃之。魏乘机诱与博赌，仓粟渐空，妇知而未敢言。既至粮绝，母骇问，始以实告。母愤怒，而无如何，遂析之。幸姜女贤，旦夕为母执炊，奉事一如平日。
福既析，益无顾忌，大肆淫赌。数月间，田产悉偿戏债，而母与妻皆不及知。福赀既罄，无所为计，因券妻贷赀，而苦无受者。邑人赵阎罗，原漏网之巨盗，武断一乡，固不畏福言之食也，慨然假赀。福持去，数日一空，意踟蹰，将背券盟。赵横目相加，福大惧，赚妻付之。魏闻窃喜，急奔告姜，实将倾败仇也。姜怒，讼兴，福惧甚，亡去。
姜女至赵家，始知为婿所卖，大哭，但欲觅死。赵初慰谕之，不听，既威逼之，益骂，大怒，鞭挞之，终不肯服。因拔笄自刺其喉，急救，已透食管，血溢出。赵急以帛束其项，犹冀从容而挫折焉。明日牒已至，赵行行殊不置意，官验女伤重，命笞之。隶相顾，无敢用刑，官久闻其横暴，至此益信，大怒，唤家人出，立毙之。姜遂舁女归。
自姜之讼也，邵氏始知福不肖状，一号几绝，冥然大渐。禄时年十五，茕茕无以自主。先是，仲有前室女大娘嫁于远郡，性刚猛，每归宁，餽赠不满其意，辄迕父母，往往以愤去，仲以是怒恶之。又因道远，遂数载不一存问。邵氏垂危，魏欲招之来，而启其争。适有贸贩者，与大娘同里，便托寄语大娘，且歆以家之可图。数日，大娘果与少子至，入门，见幼弟侍病母，景象惨澹，不觉怆恻。因问弟福，禄备告之。大娘闻之，忿气塞吭，曰：「家无成人，遂任人蹂躏至此！吾家田产，诸贼何得赚去！」因入厨下，𦶟火炊糜，先供母，而后呼弟及子共啖之。啖已，忿出，诣邑投状，讼诸博徒。众惧，敛金赂大娘，大娘受其金，而仍讼之。邑令拘甲、乙等，各加杖责，田产殊置不问。大娘愤不已，率子赴郡，郡守最恶博者，大娘力陈孤苦，及诸恶局骗之状，情词慷慨，守为之动。判令邑宰追田给主，仍惩仇福，以儆不肖。既归，邑宰奉令敲比，于是故产尽反。
大娘时已久寡，乃遣少子归，且嘱从兄务业，勿得复来。大娘由此止母家，养母教弟，内外有条。母大慰，病渐瘥，家务悉委大娘。里中豪强，少见陵暴，辄握刀登门，侃侃争论，罔不屈服。居年余，田产日增。时市药饵珍肴，餽遗姜女。又见禄渐长成，频嘱媒为之觅姻。魏告人曰：「仇家产业，悉属大娘，恐将来不可复返矣。」人咸信之，故无肯与论婚者。
有范公子子文，家中名园，为晋第一。园中名花夹路，直通内室。或不知而悮入之，值公子私宴，怒执为盗，杖几死。会清明，禄自塾中归，魏引与游遨，遂至园所。魏故与园丁有旧，放令入，周历亭榭。俄至一处，溪水汹涌，有画桥朱楹，通一漆门；遥望门内，繁花如锦，盖即公子内斋也。魏绐之曰：「君请先入，我适欲私焉。」禄信步，寻桥入户，至一院落，闻女子笑声，方停步间，一婢出窥见，旋踵即返，禄始骇奔。无何，公子出，叱家人绾索逐之，禄大窘，自投溪中。公子反怒为笑，命诸仆引出，见其容裳都雅，便令易其衣履，曳入一亭，诘其姓氏，蔼容温语，意甚亲暱。俄趋入内，旋出，笑握禄手，过桥，渐达曩所。禄不解其意，逡巡不敢入，公子强曳入之。见花篱内隐隐有美人窥伺，既坐，则群婢行酒。禄辞曰：「童子无知，悮践闺闼，得蒙赦宥，已出非望。但愿释令早归，受恩非浅。」公子不听。俄顷，肴炙纷纭，禄又起，辞以醉饱，公子捺坐，笑曰：「仆有一乐拍名，若能对之，即放君行。」禄唯唯请教。公子云：「拍名浑不似。」禄默思良久，对曰：「银成没奈何。」公子大笑曰：「真石崇也！」禄殊不解。盖公子有女名蕙娘，美而知书，日择良耦，夜梦一人告之曰：「石崇汝婿也。」问何在？曰：「明日落水矣。」早告父，共以为异。禄适符梦兆，故邀入内舍，使夫人女辈共觇之也。公子闻对而喜，乃曰：「拍名乃小女所拟，屡思而无其偶，今得属对，亦有天缘。仆欲以息女奉箕帚，寒舍不乏第宅，更无烦亲迎耳。」禄惶然逊谢，且以母病不能入赘为辞。公子故令归谋，遂遣圉人负湿衣，送之以马。既归告母，母惊为不祥。于是始知魏氏险；然因凶得吉，亦置不雠，但戒子远绝而已。逾数日，公子又使人致意母，母终不敢应。大娘应之，即倩双媒纳采焉。
未几，禄赘入公子家。年余游泮，才名籍甚。妻弟长成，敬少弛，禄怒，携妇而归。母已杖而能行。频岁赖大娘经纪，第宅亦颇完好。新妇既归，婢仆如云，宛然有大家风焉。魏又见绝，嫉妒益深，恨无瑕之可蹈。时有巨盗事发远窜，乃诬禄寄赀，禄依令徙口外，范公子上下贿托，仅以蕙娘免行，田产尽没入官。幸大娘执析产书，锐身告理，新增良沃若如干顷，悉罣福名，母女始得安居。禄自分不返，遂书离婚字付岳家，伶仃自去。行数日，至北都，饭于旅肆，有丐子怔营户外，貌绝类兄，近致讯诘，果兄。因自述，兄弟悲惨，禄解复衣，分数金，嘱令归，福泣受而别。
禄至关外，寄将军帐下为卒，因禄文弱，俾主文籍，与诸仆同栖止。仆辈研问家世，禄悉告之，内一人大惊曰：「是吾儿也！」盖仇仲初为寇家牧马，后寇逃窜，仲遂流徙关外，为将军仆。向禄缅述，始知真为父子，抱首悲哀，一室为之酸辛。居无何，将军获巨盗数十，中有一人，即曩时魏所诬禄之盗魁也。既具供状，父子咸泣告将军，将军为之昭雪，上闻命地方官赎业归仇，父子各喜。禄细问家口，为赎身计，乃知仲投将军有年，两易配而无所出，时方鳏也。禄遂治任返。
初，福别弟归，蒲伏自投，大娘奉母坐堂上，操杖问之：「汝愿受扑责，便可姑留；不然，汝田产既尽，亦无汝噉饭之所，请仍去。」福涕泣伏地，愿受笞。大娘投杖曰：「卖妇之人，亦不足惩。但宿案未消，再犯，首官可耳。」即使人往告姜，姜女骂曰：「我是仇氏何人？而相告也？」大娘频述告福而揶揄之，福惭愧，不敢出气。居半年，大娘虽给奉周备，而役同厮养。福操作无怨词，托以金钱，辄不苟。大娘察其无他，乃白母，求姜女复归。母意其不可复挽，大娘曰：「不然。渠如肯事二主，楚毒岂肯自罗？要不能不有此忿耳。」遂率弟躬往负荆，岳父母诮让良切，大娘叱使长跪，然后请见姜女，请之再四，坚避不出，大娘搜捉以出。女乃指福唾骂，福惭汗无以自容，姜母始曳令起。大娘请问归期，女曰：「向受姊惠綦多，今承尊命，岂复有异言？但恐不能保其不再卖也。且恩义已绝，更何颜与黑心无赖子共生活哉？请别营一室，妾往奉事老母，较胜披削足矣。」大娘代白其悔，为翼日之约而别。次朝，以乘舆取归，母逆于门而跪拜之。女伏地大哭，大娘劝止，置酒为欢，命福坐案侧，乃执爵而言曰：「我苦争者，非自利也。今弟悔过，贞妇复还，请以簿籍交纳；我以一身来，仍以一身去耳。」夫妇皆兴席改容，罗拜哀泣，大娘乃止。
居无何，昭雪之命下，不数日，田宅悉还故主。魏大骇，不知其故，自恨无术可以复施。适西邻有回禄之变，魏托救焚而往，暗以编菅𦶟禄第，风又暴作，延烧几尽；止余福居两三屋，举家依聚其中。未几禄至，相见悲喜。初，范公子得离书，持商蕙娘，蕙娘痛哭，碎而投诸地。父从其志，不复强。禄归，闻其未嫁，喜如岳所。公子知其屋灾，欲留之，禄不可，遂辞而退。大娘幸有藏金，出葺败堵，福负锸营筑，掘见窖镪，夜与弟共发之，石池盈丈，满中皆不动尊也。由是鸠工大作，楼舍矗起，壮丽拟于世胄。禄感将军义，备千金往赎父。福请行，因遣健仆辅之以去。禄乃迎蕙娘归。未几，父兄同归，一门欢腾。
大娘自居母家，禁子省视，恐人议其私也。父既归，坚辞欲去，兄弟不忍，父乃析产而三之，子得二，女得一也。大娘固辞，兄弟泣告曰：「吾等非姊，乌有今日！」大娘乃安之，遣人招子，移家共居焉。或问大娘：「异母兄弟，何遂关切如此？」大娘曰：「知有母而不知有父者，惟禽兽如此耳，岂以人而效之！」福、禄闻之皆流涕。使工人治其第，皆与己等。
魏自计十余年，祸之而益以福之，深自愧悔。又仰其富，思交欢之，因以贺仲阶进，备物而往。福欲却之，仲不忍拂，受鸡酒焉。鸡以布缕缚足，逸入灶，灶火燃布，往栖积薪，僮婢见之而未顾也。俄而薪焚灾舍，一家惶骇，幸手指众多，一时扑灭，而厨中百物俱空矣。兄弟皆谓其物不祥。后值父寿，魏复餽牵羊，却之不得，系羊庭树。夜有僮被仆殴，忿趋树下，解羊索自经死。兄弟叹曰：「其福之不如其祸之也！」自是魏虽殷勤，竟不敢受其寸缕，宁厚酬之而已。后魏老，贫而作丐，每周以布粟而德报之。
异史氏曰：「噫嘻！造物之殊不由人也。益雠之而益福之，彼机诈者无谓甚矣。顾受其爱敬，而反以得祸，不更奇哉？此可知盗泉之水，一掬一污也。」
