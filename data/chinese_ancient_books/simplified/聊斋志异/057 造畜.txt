造畜
魇昧之术，不一其道，或投美饵，绐之食之，则人迷罔，相从而去，俗名曰「打絮巴」，江南谓之「扯絮」。小儿无知，辄受其害。又有变人为畜者，名曰「造畜」。此术江北犹少，河以南辄有之。
扬州旅店中，有一人牵驴五头，暂絷枥下，云：「我少选即返。」兼嘱：「勿令饮噉。」遂去。驴暴日中，蹄啮殊喧。主人牵著凉处。驴见水，奔之；遂纵饮之。一滚尘，化为妇人。怪之，诘其所由，舌强而不能答。乃匿诸室中。既而驴主至，驱五羊于院中，惊问驴之所在。主人曳客坐，便进餐饮，且云：「客姑饭，驴即至矣。」主人出，悉饮五羊，辗转皆为童子。阴报郡，遣役捕获，遂械杀之。
