荍中怪
长山安翁者，性喜操农功，秋间荍熟，刈堆陇畔。时近村有盗稼者，因命佃人，乘月辇运登场，俟其装载归，而自留逻守，遂枕戈露卧。目稍瞑，忽闻有人践荍根，咋咋作响，心疑暴客，急举首，则一大鬼，高丈余，赤发髯须，去身已近。大怖，不遑他计，踊身暴起，狠刺之，鬼鸣如雷而逝。恐其复来，荷戈而归。迎佃人于途，告以所见，且戒勿往，众未深信。越日，曝麦于场，忽闻空际有声，翁骇曰：「鬼物来矣！」乃奔，众亦奔。移时复聚，翁命多设弓弩以俟之。翌日，果复来，数矢齐发，物惧而遁，二三日竟不复来。
麦既登仓，禾䕸杂遝，翁命收积为垛，亲登而践实之，高至数尺，忽遥望骇曰：「鬼物至矣！」众急觅弓矢，物已奔翁，翁仆，龁其额而去。共登视，则去额骨如掌，昏不知人，负至家中，遂卒。后不复见，不知其何怪也。
