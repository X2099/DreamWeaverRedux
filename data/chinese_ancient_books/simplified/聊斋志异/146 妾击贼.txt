妾击贼
益都西鄙之贵家某者，富有巨金。蓄一妾，颇婉丽。而冢室凌折之，鞭挞横施。妾奉事之惟谨。某怜之，往往私语慰抚。妾殊未尝有怨言。一夜，数十人逾垣入，撞其屋扉几坏。某与妻惶遽丧魄，摇战不知所为。妾起，嘿无声息，暗摸屋中，得挑水木杖一，拔关遽出。群贼乱如蓬麻。妾舞杖动，风鸣钩响，击四五人仆地；贼尽靡，骇愕乱奔。墙急不得上，倾跌咿哑，亡魂失命。妾拄杖于地，顾笑曰：「此等物事，不直下手插打得！亦学作贼！我不汝杀，杀嫌辱我。」悉纵之逸去。某大惊，问：「何自能尔？」则妾父故枪棒师，妾尽传其术，殆不啻百人敌也。妻尤骇甚，悔向之迷于物色。由是善颜视妾。妾终无纤毫失礼。邻妇或谓妾：「嫂击贼若豚犬，顾奈何俛首受挞楚？」妾曰：「是吾分耳，他何敢言。」闻者益贤之。
异史氏曰：「身怀绝技，居数年而人莫之知，而卒之捍患御灾，化鹰为鸠。呜呼！射雉既获，内人展笑；握槊方胜，贵主同车。技之不可以已也如是夫！」
