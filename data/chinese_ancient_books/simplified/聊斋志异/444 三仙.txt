三仙
士人某赴试金陵，经由宿迁，会三秀才，谈论超旷，悦之，沽酒相懽。款洽间，各表姓字：一介秋衡，一常丰林，一麻西池。纵饮甚乐，不觉日暮。介曰：「未修地主之仪，忽叨盛馔，于理不当。茅茨不远，可便下榻。」常、麻并起捉裾，唤仆相将俱去。
至邑北山，忽睹庭院，门遶清流，既入，舍宇清洁。呼僮张灯，又命安置从人。麻曰：「昔日以文会友，今闱场伊迩，不可虚此良夜。请拟四题，命阄各拈其一，文成方饮。」众从之，各拟一题，写置几上，拾得者，就案构思。二更未尽，皆已脱稿，迭相传视。秀才读三作，深为倾倒，草录而怀藏之。主人进良酝，巨杯促釂，不觉醺醉。客兴辞，主人乃导客，就别院寝，醉中不暇解履，著衣遂寝。
及醒，红日已高，四顾并无院宇，惟主仆卧山谷中，大骇，呼仆亦起。见傍有一洞，水涓涓流溢，自讶迷惘，视怀中，则三作俱存。下山，问土人，始知为「三仙洞」。盖洞中有蟹、蛇、虾蟆三物，最灵，时出游，人往往见之云。士人入闱，三题即仙作，以是擢解。
