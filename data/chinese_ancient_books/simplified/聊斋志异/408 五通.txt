五通
南有五通，犹北之有狐也。然北方狐祟，尚百计驱遣之，至于江浙五通，民家有美妇，辄被淫占，父母兄弟皆莫敢喘息，为害尤烈。
有赵弘者，吴之典商也。妻阎氏，颇风格。一夜，有丈夫岸然自外入，按剑四顾，婢媪尽奔，阎欲出，丈夫横阻之，曰：「勿相畏，我五通神四郎也。我爱汝，不为汝祸。」因抱腰举之，如举婴儿，置床上，裙带自脱，遂狎之。而伟岸甚不可堪，迷惘中呻楚欲绝，四郎亦怜惜不尽其器。既而下床，曰：「我五日当复来。」乃去。
弘于门外设典肆，是夜婢奔告之，弘知其五通，不敢问。质明，视妻惫不起，心甚羞之，戒家人勿播。妇三四日始就平复，而惧其复至。婢媪不敢宿内室，悉避外舍，惟妇对烛含愁以俟之。无何，四郎偕两人入，皆少年蕴藉，有僮列肴酒，与妇共饮。妇羞缩低头，强之饮亦不饮，心惕惕然，恐更番为淫，则命合尽矣。三人互相劝酬，或呼大兄，或呼三弟。饮至中夜，上座二客并起，曰：「今日四郎以美人见招，会当邀二郎、五郎醵酒为贺。」遂辞而去。四郎挽妇入帏，妇哀免，四郎强合之，血液流离，昏不知人，四郎始去。妇奄卧床榻，不胜羞愤，思欲自尽，而投缳则带自绝，屡试皆然，苦不得死。幸四郎不常至，约妇痊可始一来。积两三月，一家俱不聊生。
有会稽万生者，赵之表弟，刚猛善射。一日过赵，时已暮，赵以客舍为家人所积，遂导客宿内院。万久不寐，闻庭中有人行声，伏窗窥之，见一男子入妇室，疑之，捉刀而潜视之，见男子与阎氏并肩坐，肴陈几上矣。忿火中腾，奔而入，男子惊起，急觅剑，刀已中颅，颅裂而踣。视之，则一小马，大如驴，愕问妇，妇具道之，且曰：「诸神将至，为之奈何？」万摇手，禁勿声，灭烛取弓矢，伏暗中。未几，有四五人自空飞堕，万急发一矢，首者殪。三人吼怒，拔剑搜射者，万握刀倚扉后，寂不少动。一人入，剁颈亦殪，仍倚扉后，久之无声，乃出，叩关告赵。赵大惊，共烛之，一马两豕死室中，举家相庆。犹恐二物复雠，留万于家，炰豕烹马而供之，味美异于常馐。万生之名，由是大噪。居月余，其怪竟绝，乃辞欲去，有木商某苦要之。
先是，某有女未嫁，忽五通昼降，是二十余美丈夫，言将聘作妇，委金百两，约吉期而去。计期已迫，阖家惶惧，闻万生名，坚请过诸其家，恐万有难词，隐其情不以告。盛筵既罢，妆女出拜客，年十六七，是好女子。万错愕，不解其故，离坐伛偻，某捺坐而实告之。万初闻而惊，而生平意气自豪，故亦不辞。至日，某仍悬彩于门，使万坐室中，日昃不至，窃意新郎已在诛数。未几，见簷间忽如鸟坠，则一少年盛服入，见万，反身而奔。万追出，但见黑气欲飞，以刀跃挥之，断其一足，大嗥而去。俯视，则巨爪大如手，不知何物。寻其血迹，入于江中。某大喜，闻万无耦，是夕即以所备床寝，使与女合卺焉。于是素患五通者，皆拜请一宿其家。居年余，始携妻而去。自是吴中止存一通，不敢公然为害矣。
异史氏曰：五通青蛙，惑俗已久，遂至任其淫乱，无人敢私议一语。万生真天下之快人也！
