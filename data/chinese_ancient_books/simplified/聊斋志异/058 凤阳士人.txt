凤阳士人
凤阳一士人，负笈远游。谓其妻曰：「半年当归。」十余月，竟无耗问，妻翘盼綦切。一夜，才就枕，纱月摇影，离思萦怀。方反侧间，有一丽人，珠鬟绛帔，搴帷而入，笑问：「姊姊，得无欲见郎君乎？」妻急起应之。丽人邀与共往，妻惮修阻，丽人但请勿虑，即挽女手出，并踏月色。约一矢之远，觉丽人行迅速，女步履艰涩，呼丽人少待，将归著复履。丽人牵坐路侧，自乃捉足脱履相假，女喜著之，幸不凿枘，复起从行，健步如飞。移时见士人跨白骡来，见妻大惊，急下骑，问何往？女曰：「将以探君。」又顾问丽者伊谁？女未及答，丽人掩口笑曰：「且勿问讯。娘子奔波匪易，郎君星驰夜半，人畜想当俱殆。妾家不远，且请息驾，早旦而行，不晚也。」顾数武之外，即有村落，遂同行。入一庭院，丽人促睡婢起供客，曰：「今夜月色皎然，不必命烛，小台石榻可坐。」士人絷蹇檐梧，乃即坐，丽人曰：「履大不适于体，途中颇累赘否？归有代步，乞赐还也。」女称谢，付之。
俄顷，设酒果，丽人酌曰：「鸾凤久乖，圆在今夕，浊醪一觞，敬以为贺。」士人亦执琖酬答。主客笑言，履舄交错。士人注目丽人，屡以游词相挑，夫妻乍聚，并不寒暄一语。丽人亦美目流情，妖言隐谜，女惟默坐，伪为愚者。久之渐醺，二人语益狎，又以巨觥劝客，士人以醉辞，劝之益苦。士人笑曰：「卿为我度一曲，即当饮。」丽人不拒，即以牙板，抚提琴而歌曰：「黄昏卸得残妆罢，窗外西风冷透纱。听蕉声，一阵一阵细雨下，何处与人闲磕牙？望穿秋水，不见还家，潸潸泪似麻。又是想他，又是恨他，手拿著红绣鞋儿占鬼卦。」歌竟，笑曰：「此市井里巷之谣，不足污君听，然因流俗所尚，姑效颦耳。」音声靡靡，风度狎亵，士人摇惑，若不自禁。
少间，丽人伪醉离席，士人亦起，从之而去。久之不至，婢子乏疲，伏睡廊下。女独坐，块然无侣，中心愤恚，颇难自堪，思欲遁归，而夜色微茫，不忆道路，辗转无以自主。因起而觇之，裁近其窗，则断云零雨之声，隐约可闻。又听之，闻良人与己素常猥亵之状，尽情倾吐。女至此，手颤心摇，殆不可遏，念不如出门窜沟壑以死。愤然方行，见弟三郎乘马而至，遽便下问。女具以告，三郎大怒，立与姊回，直入其家，则室门扃闭，枕上之语犹喁喁也。三郎举巨石如斗，抛击窗櫺，三五碎断。内大呼曰：「郎君脑破矣，奈何！」女闻之，愕然大哭，谓弟曰：「我不谋与汝杀郎君，今且若何？」三郎撑目曰：「汝呜呜促我来，甫能消此心中恶，又护男儿怨弟兄，我不惯与婢子供指使。」返身欲去。女牵衣曰：「汝不携我去，将何之？」三郎挥姊仆地，脱体而去，女顿惊寤，始知其梦。
越日，士人果归，乘白骡，女异之而未言。士人是夜亦梦，所见所遭，述之悉符，互相骇怪。既而三郎闻姊夫远归，亦来省问，语次，谓士人曰：「昨宵梦君归，今果然。」亦大异。士人笑曰：「幸不为巨石所毙。」三郎愕然问故，士人以梦告，三郎大异之。盖是夜，三郎亦梦遇姊泣诉，愤激投石也。三梦相符，但不知丽人何许耳。
