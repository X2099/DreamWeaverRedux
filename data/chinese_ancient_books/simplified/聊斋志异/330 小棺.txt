小棺
天津有舟人某，夜梦一人教之曰：「明日有载竹笥赁舟者，索之千金；不然，勿渡也。」某醒，不信。既寐，复梦，且书「(厂贝贝)、(厂贝贝贝)、(厂贝贝贝贝)」三字于壁，嘱云：「倘渠吝价，当即书此示之。」某异之。但不识其字，亦不解何意。次日，留心行旅。日向西，果有一人驱骡载笥来，问舟。某如梦索价。其人笑之。反复良久，某牵其手，以指书前字。其人大愕，即刻而灭。搜其装载，则小棺数万余，每具仅长指许，各贮滴血而已。某以三字传示遐迩，并无知者。未几，吴逆叛谋既露，党羽尽诛，陈尸几如棺数焉。徐白山说。
