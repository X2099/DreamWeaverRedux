布商
布商某，至青州境，偶入废寺，见其院宇零落，叹悼不已。僧在侧曰：「今如有善信，暂起山门，亦佛面之光。」客慨然自任。僧喜，邀入方丈，款待殷勤。即而举内外殿阁，并请装修；客辞以不能。僧固强之，词色悍怒。客惧，请即倾囊，于是倒装而出，悉授僧。将行，僧止之曰：「君竭赀实非所愿，得毋甘心于我乎？不如先之。」遂握刀相向。客哀求切，弗听；请自经，许之。逼置暗室而迫促之。适有防海将军经寺外，遥自缺墙外望见一红裳女子入僧舍，疑之。下马入寺，前后冥搜，竟不得。至暗室所，严扃双扉，僧不肯开，托以妖异。将军怒，斩关入，则见客缢梁上。救之，片时复苏，诘得其情。又械问女子所在，实则乌有，盖神佛现化也。杀僧，财物仍以归客。客益募修庙宇，由此香火大盛。赵孝廉丰原言之最悉。
