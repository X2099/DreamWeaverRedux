武技
李超，字魁吾，淄之西鄙人。豪爽，好施。偶一僧来托钵，李饱啗之。僧甚感荷，乃曰：「吾少林出也。有薄技，请以相授。」李喜，馆之客舍，丰其给，旦夕从学。三月，艺颇精，意得甚。僧问：「汝益乎？」曰：「益矣。师所能者，我已尽能之。」僧笑命李试其技。李乃解衣唾手，如猿飞，如鸟落，腾跃移时，诩诩然骄人而立。僧又笑曰：「可矣。子既尽吾能，请一角低昂。」李忻然，即各交臂作势。既而支撑格拒，李时时蹈僧瑕；僧忽一脚飞掷，李已仰跌丈余。僧抚掌曰：「子尚未尽吾能也！」李以掌致地，惭沮请教。又数日，僧辞去。李由此以武名，遨游南北，罔有其对。
偶适历下，见一少年尼僧，弄艺于场，观者填溢。尼告众客曰：「颠倒一身，殊大冷落。有好事者，不妨下场一扑为戏。」如是三言。众相顾，迄无应者。李在侧，不觉技痒，意气而进。尼便笑与合掌。才一交手，尼便呵止，曰：「此少林宗派也。」即问：「尊师何人？」李初不言。固诘之，乃以僧告。尼拱手曰：「憨和尚汝师耶？若尔，不必较手足，愿拜下风。」李请之再四，尼不可。众怂恿之，尼乃曰：「既是憨师弟子，同是个中人，无妨一戏。但两相会意可耳。」李诺之。然以其文弱故，易之；又少年喜胜，思欲败之，以要一日之名。方颉颃间，尼即遽止。李问其故，但笑不言。李以为怯，固请再角。尼乃起。少间，李腾一踝去。尼骈五指下削其股；李觉膝下如中刀斧，蹶仆不能起。尼笑谢曰：「孟浪迕客，幸勿罪！」李舁归，月余始愈。
后年余，僧复来，为述往事。僧惊曰：「汝大卤莽！惹他何为？幸先以我名告之；不然，股已断矣！」
