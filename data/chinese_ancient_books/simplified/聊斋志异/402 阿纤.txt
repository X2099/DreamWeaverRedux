阿纤
奚山者，高密人。贸贩为业，往往客蒙沂之间。一日，途中阻雨，及至所常宿处，而夜已深，遍叩肆门，无有应者。徘徊庑下，忽二扉豁开，一叟出，便纳客入，山喜，从之。絷蹇登堂，堂上迄无几榻。叟曰：「我怜客无归，故相容纳，我实非卖食沽饮者。家中无多手指，惟有老荆弱女，眠熟矣。虽有宿肴，苦少烹鬻，勿嫌冷啜也。」言已，便入。少顷，以短足床来，置地上，促客坐。又入，携一短足几至，拔来报往，蹀躞甚劳。山起坐不自安，曳令暂息。
少间，一女郎出行酒，叟顾曰：「我家阿纤兴矣。」视之，年十六七，窈窕秀弱，风致嫣然。山有少弟未婚，窃属意焉，因询叟清贯尊阀，答云：「士虚，姓古。子孙皆夭折，剩有此女。适不忍搅其酣睡，想老荆唤起矣。」问：「婿家阿谁？」答言未字。山窃喜。既而品味杂陈，似所宿具。食已，致恭而言曰：「萍水之人，遂蒙宠惠，没齿所不敢忘。缘翁盛德，乃敢遽陈朴鲁。仆有幼弟三郎，十七岁矣，读书肄业，颇不顽冥。欲求援系，不嫌寒贱否？」叟喜曰：「老夫在此，亦是侨寓。倘得相托，便假一庐，移家而往，庶免悬念。」山都应之，遂起展谢。叟殷勤安置而去。鸡既唱，叟已出，呼客盥沐。束装已，酬以饭金，固辞曰：「客留一饭，万无受金之理，矧附为婚姻乎？」既别，客月余，乃返。去村里余，遇老媪率一女郎，冠服尽素。既近，疑似阿纤，女郎亦频转顾，因把媪袂附耳，不知何辞。媪便停步，向山曰：「君奚姓耶？」山唯唯。媪惨然曰：「不幸老翁压于败堵，今将上墓。家虚无人，请少待路侧，行即还也。」遂入林去，移时始来，途已昏冥，遂与偕行，道其孤弱，不觉哀啼，山亦酸恻。媪曰：「此处人情大不平善，孤孀难以过度。阿纤既为君家妇，过此恐迟时日，不如早夜同归。」山可之。
既至家，媪挑灯供客，已，谓山曰：「意君将至，储粟都已粜去；尚存廿余石，远莫致之。北去四五里，村中第一门，有谈二泉者，是吾售主。君勿惮劳，先以尊乘运一囊去，叩门而告之，但道南村古姥有数石粟，粜作路用，烦驱蹄躈一致之也。」即以囊粟付山。山策蹇去，叩户，一硕腹男子出，告以故，倾囊先归。俄有两夫以五骡至，媪引山至粟所，乃在窖中。山下为操量执概，母放女收，顷刻盈装，付之以去。凡四返而粟始尽。既而以金授媪。媪留其一人二畜，治任遂东。行二十里，天始曙。至一市，市头赁骑，谈仆乃返。
既归，山以情告父母。相见甚喜，即以别第馆媪，卜吉为三郎完婚。媪治奁妆甚备。阿纤寡言少怒，或与语，但有微笑，昼夜绩织无停晷，以是上下悉怜悦之。嘱三郎曰：「寄语大伯：再过西道，勿言吾母子也。」居三四年，奚家益富，三郎入泮矣。
一日，山宿古之旧邻，偶及曩年无归，投宿翁媪之事。主人曰：「客悮矣。东邻为阿伯别第，三年前，居者辄睹怪异，故空废甚久，有何翁媪相留？」山甚讶之，而未深言。主人又曰：「此宅向空，十年无敢入者。一日第后墙倾，伯往视之，则石压巨鼠如猫，尾在外犹摇。急归，呼众往，则已渺矣。群疑是物为妖。后十余日，复入试验，寂无形声，又年余，始有居人。」山益奇之。归家私语，窃疑新妇非人，阴为三郎虑，而三郎笃爱如常。久之，家中人纷相猜议，女微察之，夜中语三郎曰：「妾从君数载，未尝少失德，今置之不以人齿，请赐离婚书，听君自择良耦。」因泣下。三郎曰：「区区寸心，宜所夙知。自卿入门，家日益丰，咸以福泽归卿，乌得有异言？」女曰：「君无二心，妾岂不知，但众口纷纭，恐不免秋扇之捐。」三郎再四慰解，乃已。山终不释，日求善扑之猫，以观其意，女虽不惧，然蹙蹙不快。一夕，谓媪小恙，辞三郎省侍之。天明，三郎往讯，则室内已空，骇极，使人于四途踪迹之，并无消息，中心营营，寝食都废。而父兄皆以为幸，交慰藉藉，将为续婚，而三郎殊不怿。俟之年余，音问以绝，父兄辄相诮责，不得已，以重金买妾，然思阿纤不衰。
又数年，奚家日渐贫，由是咸忆阿纤。有叔弟岚以故至胶，迂道宿表戚陆生家。夜闻邻哭甚哀，未遑诘也。既返，复闻之，因问主人，答云：「数年前有寡母孤女，僦居于是。月前姥死，女独处，无一线之亲，是以哀耳。」问何姓？曰：「姓古。尝闭户，不与里社通，故未悉其家世。」岚惊曰：「是吾嫂也！」因往款扉，有人挥涕出，隔扉应曰：「客何人？我家故无男子。」岚隙窥而遥审之，果嫂，便曰：「嫂启关，我是叔家阿遂。」女闻之，拔关纳入，诉其孤苦，岚曰：「三兄忆念颇苦。夫妻即有乖迕，何遂远遁至此？」即欲赁舆同归。女惨然曰：「我以人不齿数故，遂与母偕隐，今又返而依人，谁不加白眼？如欲复还，当与大兄分炊，不然，行乳药求死耳。」岚既归，以告三郎，三郎星夜驰去，夫妻相见，各有涕洟。次日，告其屋主，屋主谢监生窥女美，阴欲图致为妾，数年不取其值，频风示媪，媪绝之。媪死，窃幸可谋，而三郎忽至，通计房租以留难之。三郎家故不丰，闻金多，颇有忧色。女言不妨，引三郎视仓储，约粟三十余石，偿租有余。三郎喜，以告谢，谢不受粟，故索金。女叹曰：「此皆妾身之恶障也。」遂以其情告三郎，三郎怒，将诉於邑。陆氏止之，为散粟于里党，敛资偿谢，以车送两人归。三郎实告父母，与兄析居。阿纤出私金，日建仓廪，而家中尚无儋石，共奇之。年余验视，则仓中盈矣。不数年，家大富。而山苦贫，女移翁姑自养之，辄以金粟周兄，狃以为常。三郎喜曰：「卿可云不念旧恶矣。」女曰：「彼自爱弟耳。且非渠，妾何缘识君哉？」后亦无甚怪异。
