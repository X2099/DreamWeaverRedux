蛰龙
于陵曲银台公，读书楼上，值阴雨晦冥，见一小物，有光如荧，蠕蠕登几，过处则黑，如蛐迹，渐盘卷上，卷亦焦，意为龙，乃捧送之。至门外，持立良久，蠖曲不少动，公曰：「将无谓我不恭？」执卷返，乃置案上，冠带长揖而后送之。方至簷下，但见昂首乍伸，离卷横飞，其声嗤然，光一道如缕。数步外，回首向公，则头大于瓮，身数十围矣。又一折反，霹雳震惊，腾霄而去。回视所行处，盖曲曲自书笥中出焉。
