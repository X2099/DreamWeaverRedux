张诚
豫人张氏者，其先齐人。靖难兵起，齐大乱，妻为北兵掠去，张常客豫，遂家焉。娶于豫，生子讷。无何，妻卒，又娶继室，生子诚。继室牛氏悍，每嫉讷，奴畜之，啖以恶草具，使樵，日责柴一肩，无则挞楚诟诅，不可堪。隐畜甘脆饵诚，使从塾师读。
诚渐长，性孝友，不忍兄劬，阴劝母，母弗听。一日，讷入山樵，未终，值大风雨，避身岩下，雨止而日已暮，腹中大馁，遂负薪归。母验之，少，怒不与食；饥火烧心，入室僵卧。诚自塾中来，见兄嗒然，问病乎，曰饿耳，问其故，以情告。诚愀然便去，移时，怀饼来，饵兄，兄问其所自来，曰：「余窃面倩邻妇为之，但食勿言也。」讷食之，嘱弟曰：「后勿复然，事泄累弟。且日一啗，饥当不死。」诚曰：「兄故弱，乌能多樵！」次日，食后，窃赴山，至兄樵处。兄见之，惊问将何作，答云将助樵采，问谁之遣，曰：「我自来耳。」兄曰：「无论弟不能樵，纵或能之，且犹不可。」于是速之归。诚不听，以手足断柴，助兄，且云明日当以斧来。兄近止之，见其指已破，履已穿，悲曰：「汝不速归，我即以斧自刭死。」诚乃归，兄送之半途，方复回樵。既归，诣塾，嘱其师曰：「吾弟幼，宜闲之，山中虎狼恶。」师言午前不知所往，业夏楚之。归谓诚曰：「不听吾言，遭笞责矣。」诚笑云无之。明日，怀斧又去，兄骇曰：「我固谓子勿来，何复尔？」诚不应，刈薪且急，汗交颐不休，约足一束，不辞而返。师又责之，乃实告之，师叹其贤，遂不之禁，兄屡止之，终不听。
一日，与数人樵山中，歘有虎至，众惧而伏，虎竟啣诚去。虎负人行缓，为讷追及，力斧之，中胯。虎痛狂奔，莫可寻逐，痛哭而返。众慰解之，哭益悲，曰：「吾弟非犹夫人之弟，况为我死，我何生为！」遂以斧自刎其项。众急救之，入肉者已寸许，血溢如涌，眩瞀滨绝，众骇，裂之衣而约之，群扶以归。母哭骂曰：「汝杀吾儿，欲劙颈以塞责耶？」讷呻云：「母勿烦恼，弟死，我定不生。」置榻上，创痛不能眠，惟昼夜倚壁坐哭。父恐其亦死，时就榻少哺之，牛辄诟责，讷遂不食，三日而毙。
村中有巫走无常者，讷途遇之，缅诉曩苦，因问弟所，巫言不闻，遂反身导讷去。至一都会，见一皂衫人，自城中出，巫要遮代问之。皂衫人于佩囊中检牒审顾，男妇百余，并无犯张诚者。巫疑在他牒，皂衫曰：「此路属我，何得差逮？」讷不信，强巫入城。城中新鬼故鬼，往来憧憧，亦有故识，就问，迄无知者。忽共哗言菩萨至，仰见空中有伟人，毫光彻上下，顿觉世界通明。巫贺曰：「大郎有福哉！菩萨几千年一入冥司，拔诸苦恼，今适值之。」便捽讷跪。众鬼囚纷纷籍籍，合掌齐诵慈悲救苦之声，哄腾震地。菩萨以杨枝遍洒甘露，其细如尘，俄而雾收光敛，遂失所在。讷觉颈上沾露，斧处不复作痛，巫仍导与俱归，望见里门，始别而去。
讷死二日，豁然竟苏，悉述所遇，谓诚不死，母以为撰造之诬，反诟骂之。讷负屈无以自伸，而摸创痕良瘥。自力起拜父，曰：「行将穿云入海往寻弟，如不可见，终此身勿复返也，愿父犹以儿为死。」翁引空处与泣，无敢留之，讷乃去。每于冲衢访弟耗，途中资斧断绝，丐而行。逾年，达金陵，悬鹑百结，伛偻道上，偶见十余骑过，走避路侧。内一人如官长，年四十已来，健卒怒马，腾踔前后。一少年乘小驷，屡视讷，讷以其贵公子，未敢仰视。少年停鞭少驻，忽下马呼曰：「非吾兄耶？」讷举首审视，诚也。握手，大痛失声，诚亦哭，曰：「兄何漂落一至于此？」讷言其情，诚益悲。骑者并下问故，以白官长，官长命脱骑载讷，连辔归诸其家，始详诘之。
初，虎啣诚去，不知何时置路侧，卧途中竟宿，适张千户自郡中来，过之，见其貌文，怜而抚之。渐苏，言其里居，则相去已远，因载与俱归。又药敷伤处，数日始痊。千户无长君，子之，盖适从游瞩也。诚具为兄告。言次，千户入，讷拜谢不已。诚入内捧帛衣出，进兄，乃置酒燕叙。千户问：「贵族在豫，几何丁壮？」讷曰：「无有。父少齐人，流寓于豫。」千户曰：「仆亦齐人，贵里何属？」答曰：「曾闻父言，属东昌辖。」惊曰：「我同乡也，何故迁豫？」讷曰：「前母被兵掠去，父遭兵燹，荡无家产，先贾于西道，往来颇稔，故止焉。」又惊问君家尊何名，讷告之。千户瞠而眎之，俛首若疑，疾趋入内。无何，太夫人出，共罗拜已，问讷曰：「汝是张炳之之孙耶？」曰：「然。」太夫人大哭，谓千户曰：「此汝弟也。」讷兄弟莫能解。太夫人曰：「我适汝父三年，流离北去，身属某指挥，半年，生汝兄。又半年，指挥死，汝兄以父荫迁此官，今解任矣。每刻刻念乡井，遂出籍，复故谱。屡遣人至齐，殊无所觅耗，何知汝父西徙哉？」乃谓千户曰：「汝以弟为子，折福死矣。」千户曰：「曩问诚，诚未尝言齐人，想幼稚不忆耳。」乃以齿序，千户四十有一，为长；诚十六，最少；讷二十，则伯而仲矣。
千户得两弟，甚懽，与同卧处，尽悉离散端由，将作归计，太夫人恐不见容。千户曰：「能容则共之，否则析之，天下岂有无父之国？」于是鬻宅办装，刻日西发，既抵里，讷及诚先驰报父。父自讷去，妻亦寻卒，块然一老鳏，形影自吊。忽见讷入，暴喜，怳怳以惊；又睹诚，喜极，不复作言，潸潸以涕。又告以千户母子至，翁辍涕愕然，不能喜，亦不能悲，蚩蚩以立。未几，千户入，拜已，太夫人把翁相向哭。既见媪婢厮卒，内外盈塞，坐立不知所为。诚不见母，问之，方知已死，号嘶气绝，食顷，始苏。千户出资，建楼阁，延师教两弟，马腾于槽，人喧于室，居然大家矣。
异史氏曰：余听此事至终，涕凡数堕。十余岁童子，斧薪助兄，慨然曰：「王览固再见乎！」于是一堕。至虎啣诚去，不禁狂呼曰：「天道愦愦如此！」于是一堕。及兄弟猝遇，则喜而亦堕。转增一兄，又益一悲，则为千户堕。一门团𪢮，惊出不意，喜出不意，无从之涕，则为翁堕也。不知后世，亦有善涕如某者否？
