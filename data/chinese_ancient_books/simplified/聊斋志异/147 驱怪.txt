驱怪
长山徐远公，故明诸生也。鼎革后，弃儒访道，稍稍学敕勒之术，远近多耳其名。某邑一巨公，具币，致诚款书，招之以骑。徐问：「召某何意？」仆辞以曰不知，「但嘱小人务屈临降耳。」徐乃行。至则中庭宴馔，礼遇甚恭；然终不道其所以致迎之旨。徐不耐，因问曰：「实欲何为？幸袪疑抱。」主人辄言无何也。但劝杯酒，言辞闪烁，殊所不解。言话之间，不觉向暮。邀徐饮园中。园搆造颇佳胜，而竹树蒙翳，景物阴森，杂花丛丛，半没草莱中。抵一阁，覆板上悬蛛错缀，大小上下，不可以数。酒数行，天色曛暗，命烛复饮。徐辞不胜酒。主人即罢酒呼茶。诸仆仓皇撤殽器，尽纳阁之左室几上。茶啜未半，主人托故竟去。仆人便持烛引宿左室。烛置案上，遽返身去，颇甚草草。徐疑或携襆被来伴，久之，人声殊杳。即自起扃户寝。
窗外皎月，入室侵床，夜鸟秋虫，一时啾唧。心中怛然，不成梦寝。顷之，板上橐橐，似踏蹴声，甚厉。俄下护梯，俄近寝门。徐骇，毛发猬立，急引被覆首。而门已豁然顿开。徐展被角，微伺之，则一物，兽首人身；毛周其体，长如马鬐，深黑色；牙粲群峰，目炯双炬。及几，伏餂器中剩肴，舌一过，连数器辄净如扫。已而趋近榻，嗅徐被。徐骤起，翻被幂怪头，按之狂喊。怪出不意，惊脱，启外户窜去。徐披衣起遁，则园门外扃，不可得出。缘墙而走，择短垣逾，则主人马厩也。厩人惊；徐告以故，即就乞宿。将旦，主人使伺徐，失所在。大骇。已而得之厩中。徐出，大恨，怒曰：「我不惯作驱怪术；君遣我，又秘不一言；我橐中蓄如意钩一，又不送达寝所：是死我也！」主人谢曰：「拟即相告，虑君难之。初亦不知橐有藏钩。幸宥十死！」徐终怏怏，索骑归。自是而怪遂绝。主人宴集园中，辄笑向客曰：「我不忘徐生功也。」
异史氏曰：「『黄貍黑貍，得窜者雄。』此非空言也。假令翻被狂喊之后，隐其所骇惧，而公然以怪之遁为己能，天下必将谓徐生真神人不可及。」
