双灯
魏运旺，益都之盆泉人，故世族大家也。后式微，不能供读。年二十余，废学，就岳业酤。一夕，魏独卧酒楼上，忽闻楼下踏蹴声，魏惊起，悚听。声渐近，寻梯而上，步步繁响。无何，双婢挑灯，已至榻下。后一年少书生，导一女郎，近榻微笑。魏大愕怪。转知为狐，发毛森竖，俯首不敢睨。书生笑曰：「君勿见猜。舍妹与有前因，便合奉事。」魏视书生，锦貂炫目，自惭形秽，腼颜不知所对。书生率婢子，遗灯竟去。魏细瞻女郎，楚楚若仙，心甚悦之。然惭怍不能作游语。女郎顾笑曰：「君非抱本头者，何作措大气？」遽近枕席，煖手于怀。魏始为之破颜，捋袴相嘲，遂与狎昵。晓钟未发，双鬟即来引去。复订夜约。至晚，女果至，笑曰：「痴郎何福？不费一钱，得如此佳妇，夜夜自投到也。」魏喜无人，置酒与饮，赌藏枚。女子什有九赢。乃笑曰：「不如妾约枚子，君自猜之，中则胜，否则负。若使妾猜，君当无赢时。」遂如其言，通夕为乐。既而将寝，曰：「昨宵衾褥濇冷，令人不可耐。」遂唤婢襆被来，展布榻间，绮縠香耎。顷之，缓带交偎，口脂浓射，真不数汉家温柔乡也。自此，遂以为常。
后半年，魏归家。适月夜与妻话窗间，忽见女郎华妆坐墙头，以手相招。魏近就之。女援之，逾垣而出，把手而告曰：「今与君别矣。请送我数武，以表半载绸缪之义。」魏惊叩其故。女曰：「姻缘自有定数，何待说也。」语次，至村外，前婢挑双灯以待，竟赴南山，登高处，乃辞魏言别。魏留之不得，遂去。魏伫立彷徨，遥见双灯明灭，渐远不可睹，怏郁而反。是夜山头灯火，村人悉望见之。
