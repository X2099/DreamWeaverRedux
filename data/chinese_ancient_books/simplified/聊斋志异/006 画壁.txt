画壁
江西孟龙潭，与朱孝廉客都中。偶涉一兰若，殿宇禅舍，俱不甚宏敞，惟一老僧挂褡其中。见客入，肃衣出迓，导与随喜。殿中塑志公像，两壁图绘精妙，人物如生。东壁画散花天女，内一垂髫者，拈花微笑，樱口欲动，眼波将流。朱注目久，不觉神摇意夺，恍然凝想。身忽飘飘如驾云雾，已到壁上。见殿阁重重，非复人世，一老僧说法座上，偏袒绕视者甚众，朱亦杂立其中。
少间，似有人暗牵其裾，回视，则垂髫儿冁然竟去。履即从之，过曲栏入一小舍，次且不敢前。女回首，举手中花，遥遥作招状，乃趋之。舍内寂无人，遽拥之，亦不甚拒，遂与狎好。既而闭户去，嘱朱「勿欬」，夜乃复至，如此二日。女伴觉之，共搜得生，戏谓女曰：「腹内小郎已许大，尚发蓬蓬学处子耶？」共捧簪珥，促令上鬟，女含羞不语。一女曰：「妹妹姊姊，吾等勿久住，恐人不欢。」群笑而去。
朱视女，髻云高簇，鬟凤低垂，比垂髫时尤艳绝也。四顾无人，渐入猥亵，兰麝熏心，乐方未艾。忽闻吉莫靴铿铿甚厉，缧锁锵然，旋有纷嚣腾辨之声。女惊起，与朱窃窥，则见一金甲使者，黑面如漆，绾锁挈槌，众女环绕之。使者曰「全未」，答言「已全」。使者曰：「如有藏匿下界人，即共出首，勿贻伊戚。」又同声言「无」。使者反身愕顾，似将搜匿，女大惧，面如死灰，张皇谓朱曰：「可急匿榻下。」乃启壁上小扉猝遁去，朱伏，不敢少息。俄闻靴声至房内，复出，未几，烦喧渐远，心稍安，然户外辄有往来语论者。朱跼蹐既久，觉耳际蝉鸣，目中火出，景状殆不可忍，惟静听以待女归，竟不复忆身之何自来也。
时孟龙潭在殿中，转瞬不见朱，疑以问僧，僧笑曰：「往听说法去矣。」问：「何处？」曰：「不远。」少时，以指弹壁而呼曰：「朱檀越何久游不归？」旋见壁间画有朱像，倾耳𥩟立，若有听察。僧又呼曰：「游侣久待矣。」遂飘忽自壁而下，灰心木立，目瞪足耎。孟大骇，从容问之，盖方伏榻下，闻叩声如雷，故出房窥听也。共视拈花人，螺髻翘然，不复垂髫矣。朱惊拜老僧，而问其故，僧笑曰：「幻由人生，老僧何能解？」朱气结而不扬，孟心骇而无主。即起，历阶而出。
异史氏曰：幻由人生，此言类有道者。人有淫心，是生亵境；人有亵心，是生怖境。菩萨点化愚蒙，千幻并作，皆人心所自动耳。老僧婆心切，惜不闻其言下大悟，披发入山也。
