酒友
车生者，家不中赀，而耽饮，夜非浮三白，不能寐也，以故床头尊常不空。一夜睡醒，转侧间，似有人共卧者，意是覆裳堕耳。摸之，则茸茸有物，似猫而巨；烛之，狐也，酣醉而犬卧。视其瓶，则空矣。因笑曰：「此我酒友也。」不忍惊，覆衣加臂，与之共寝，留烛以观其变。半夜，狐欠伸。生笑曰：「美哉睡乎？」启覆视之，儒冠之俊人也，起拜榻前，谢不杀之恩。生曰：「我癖于曲糱，而人以为痴，卿我鲍叔也，如不见疑，当为糟邱之良友。」
曳登榻，复共寝，且言：「卿可常相临，无相猜。」狐诺之。生既醒，则狐已去。乃治旨酒一盛，耑伺狐。抵夕，果至，促膝欢饮，狐量豪善谐，于是恨相得晚。狐曰：「屡叨良酝，何以报德？」生曰：「斗酒之欢，何置齿颊！」狐曰：「虽然，君贫士，杖头钱大不易，当为君少谋酒赀。」明夕，来告曰：「去此东南七里，道侧有遗金，可早取之。」诘旦而往，果得二金，乃市佳肴，以佐夜饮。狐又告曰：「院后有窖藏，宜发之。」如其言，果得钱百余千。喜曰：「囊中已自有，莫漫愁沽矣。」狐曰：「不然，辙中水胡可以久掬？合更谋之。」
异日，谓生曰：「市上荍价廉，此奇货可居。」从之，取荍四十余石，人咸非笑之。未几，大旱，禾豆尽枯，惟荍可种，售种，息十倍，由此益富。治沃田二百亩，但问狐，多种麦则麦收，多种黍则黍收，一切种植之早晚，皆取决于狐。日稔密，呼生妻以嫂，视子犹子焉。后生卒，狐遂不复来。
