姊妹易嫁
掖县相国毛公，家素微，其父常为人牧牛。时邑世族张姓者，有新阡在东山之阳，或经其侧，闻墓中叱咤声，曰：「若等速避去，勿久溷贵人宅。」张闻，亦未深信，既又频得梦警，曰：「汝家墓地，本是毛公佳城，何得久假此？」由是家数不利，客劝徙葬吉，张听之，徙焉。
一日，相国父牧，出张家故墓，猝遇雨，匿身废圹中。已而雨益倾盆，潦水奔穴，崩渹灌注，遂溺以死。相国时尚孩童，母自诣张，愿丐咫尺地，掩儿父。张征知其姓氏，大异之，往视溺死所，俨然当置棺处，又益骇。乃使就故圹窆焉，且令携若儿来。葬已，母偕儿诣张谢，张一见，辄喜，即留其家，教之读，以齿子弟行，又请以长女妻儿。母骇，不敢应，张妻云：「既已有言，奈何中改？」卒许之。然此女甚薄毛家，怨惭之意，形于言色，有人或道及，辄掩其耳。每向人曰：「我死不从牧牛儿！」及亲迎，新郎入宴，彩舆在门，而女掩袂向隅而哭，催之妆，不妆，劝之亦不解。俄而新郎告行，鼓乐大作，女犹眼零雨而首飞蓬也。父止婿，自入劝女，女涕若罔闻，怒而逼之，益哭失声，父无奈之。又有家人传白「新郎欲行」，父急出，言：「衣妆未竟，乞郎少停待。」即又奔入视女，往来者无停履，迁延少时，事愈急，女终无回意。父无计周张，欲自死。其次女在侧，颇非其姊，苦逼劝之。姊怒曰：「小妮子亦学人喋聒！尔何不从他去？」妹曰：「阿爷原不曾以妹子属毛郎，若以妹子属毛郎，更何须姊姊劝驾也。」父以其言慷爽，因与伊母窃议，以次易长。母即向女曰：「忤逆婢不遵父母命，欲以儿代若姊，儿肯否？」女慨然曰：「父母教儿往也，即乞丐不敢辞，且何以见毛家郎便终饿莩死乎？」父母闻其言，大喜，即以姊妆妆女，仓猝登车而去。
入门，夫妇雅敦好逑。然女素病赤鬝，稍稍介公意。久之，浸知易嫁之说，由是益以知己德女。居无何，公补博士弟子，应秋闱试，道经王舍人店。店主人先一夕梦神曰：「旦日当有毛解元来，后且脱汝于厄。」以故晨起，专伺察东来客。及得公，甚喜，供具殊丰善，不索直，特以梦兆厚自托。公亦颇自负，私以细君发鬑鬑，虑为显者笑，富贵后，念当易之。已而晓榜既揭，竟落孙山，咨嗟蹇步，懊惋丧志。心赧旧主人，不敢复由王舍，以他道归。后三年，再赴试，店主人延候如初，公曰：「尔言初不验，殊惭祗奉。」主人曰：「秀才以阴欲易妻，故被冥司黜落，岂妖梦不足以践？」公愕而问故，盖别后复梦而云。公闻之，惕然悔惧，木立若偶。主人谓：「秀才宜自爱，终当作解首。」未几，果举贤书第一人。夫人发亦寻长，云鬟委绿，转更增媚。
姊适里中富室儿，意气颇自高。夫荡惰，家渐陵夷，空舍无烟火。闻妹为孝廉妇，弥增惭怍，姊妹辄避路而行。又无何，良人卒，家落。顷之，公又擢进士，女闻，刻骨自恨，遂忿然废身为尼。及公以宰相归，强遣女行者诣府谒问，冀有所贻。比至，夫人餽以绮縠罗绢若干疋，以金纳其中，而行者不知也。携归见师，师失所望，恚曰：「与我金钱，尚可作薪米费；此等仪物，我何须尔。」遂令将回。公及夫人疑之，及启视而金具在，方悟见却之意。发金，笑曰：「汝师百余金尚不能任，焉有福泽从我老尚书也。」遂以五十金付尼去，曰：「将去，作尔师用度；多，恐福薄人难承荷也。」行者归，具以告。师默然自叹，念平生所为，辄自颠倒，美恶避就，噫！岂由人耶？后店主人以人命事逮系囹圄，公为力解释罪。
异史氏曰：张公故墓，毛氏佳城，斯已奇矣。余闻时人有大姨夫作小姨夫，前解元为后解元之戏，此岂慧黠者所能较计耶？呜呼！彼苍者久不可问，何至毛公，其应如响？
