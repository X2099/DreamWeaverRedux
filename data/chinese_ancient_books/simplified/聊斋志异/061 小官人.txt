小官人
太史某公，忘其姓氏。昼卧斋中，忽有小卤簿，出自堂陬，马大如蛙，人细如蚁，小仪仗以数十队。一官冠皂纱，著绣幞，乘肩舆，纷纷出门而去。公心异之，窃疑睡眼之讹，顿见一小人返入舍，携一毡包，大如拳，迳造床下，自言家主人有不腆之仪，敬献太史。言已，对立，即又不陈其物。少间，又自笑曰：「戋戋微物，想太史亦当无所用，不如即赐小人。」太史颔之，欣然携之而去，后不复见。惜太史中馁，不曾诘所自来。
