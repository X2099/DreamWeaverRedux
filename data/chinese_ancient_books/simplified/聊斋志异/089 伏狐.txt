伏狐
太史某，为狐所祟，病瘠，符禳既穷，乃乞假归，冀可逃避。太史行，而狐从之。大惧，无所为谋。一日，止于涿门外，有铃医，自言能伏狐。太史延之入，投以药，则房中术也。促令服讫，入与狐交，锐不可当，狐辟易，哀而求罢。不听，进益勇，狐展转营脱，苦不得去。移时无声，视之，现狐形而毙矣。
余乡某生者，素有嫪毐之目，自言生平未得一快意。夜宿孤馆，四无邻，忽有奔女，扉未启而已入，心知其狐，亦欣然乐就狎之。衿襦甫解，贯革直入，狐惊痛，啼声吱然，如鹰脱鞲，穿窗而出。某犹望窗外作狎暱声，哀唤之，冀其复回，而已寂然矣。此真讨狐之猛将也，宜榜门驱狐，可以为业。
