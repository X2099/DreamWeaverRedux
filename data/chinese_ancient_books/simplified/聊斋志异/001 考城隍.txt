考城隍
予姊夫之祖，宋公讳焘，邑廪生。一日病卧，见吏持牒牵白颠马来，云：「请赴试。」公言：「文宗未临，何遽得考？」吏不言，但敦促之。公力疾乘马从去，路甚生疏，至一城郭，如王者都。移时，入府廨，宫室壮丽，上坐十余官，都不知何人，惟关壮缪可识。簷下设几墩各二，先有一秀才坐其末，公便与连肩。几上各有笔札，俄题纸飞下，视之，八字云：「一人二人，有心无心。」二公文成，呈殿上。公文中有云：「有心为善，虽善不赏；无心为恶，虽恶不罚。」诸神传赞不已。召公上，谕曰：「河南缺一城隍，君称其职。」公方悟，顿首泣曰：「辱膺宠命，何敢多辞。但老母七旬，奉养无人，请得终其天年，惟听录用。」上一帝王像者，即令稽母寿籍。有长须吏，捧册翻阅一过，曰：「有阳算九年。」共踌躇间，关帝曰：「不妨，令张生摄篆，九年瓜代，可也。」乃谓公：「应即赴任；今推仁孝之心，给假九年，及期，当复相召。」又勉励秀才数语。二公稽首并下，秀才握手，送诸郊野，自言长山张某，以诗赠别，都忘其词，中有「有花有酒春常在，无月无灯夜自明」之句。公既骑，乃别而去，及抵里，豁若梦寤。
时卒已三日，母闻棺中呻吟，扶出，半日始能语。问之长山，果有张生于是日死矣。后九年，母果卒，营葬既毕，浣濯入室而殁。其岳家居城中西门内，忽见公镂膺朱𪩸，舆马甚众，登其堂，一拜而行。相共惊疑，不知其为神，奔讯乡中，则已殁矣。公有自记小传，惜乱后无存，此其略耳。
