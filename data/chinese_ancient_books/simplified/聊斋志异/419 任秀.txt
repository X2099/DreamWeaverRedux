任秀
任建之，鱼台人，贩毡裘为业，竭赀赴陕。途中逢一人，自言申竹亭，宿迁人。话言投契，盟为弟昆，行止与俱。至陕，任病不起，申善视之，积十余日，疾大渐，谓申曰：「吾家故无恒产，八口衣食，皆恃一人犯霜露，今不幸，殂谢异域。君我手足也，两千里外，更有谁何？囊金二百余，一半君自取之，为我小备殓具，剩者可助资斧。其半寄吾妻子，俾辇吾榇而归。如肯携残骸，旋故里，则装资勿计矣。」乃扶枕为书付申，至夕而卒。申以五六金为市薄材，殓已，主人催其移槥，申托寻寺观，竟遁不反。
任家年余方得确耗。任子秀，时年十七，方从师读，由此废学，欲往寻父柩。母怜其幼，秀哀涕欲死，遂典资治任，俾老仆佐之行，半年始还。殡后，家贫如洗。幸秀聪颖，释服，入鱼台泮，而佻𠉂善博，母教戒綦严，卒不改。一日，文宗案临，试居四等，母愤，泣不食，秀惭惧，对母自矢。于是闭户年余，遂以优等食饩。母劝令设帐，而人终以其荡无检幅，咸诮薄之。
有表叔张某，贾京师，劝使赴都，愿携与俱，不耗其资，秀喜，从之。至临清，泊舟关外，时盐航舣集，帆樯如林，卧后，闻水声人声，聒耳不寐。更既静，忽闻邻舟骰声清越，入耳萦心，不觉旧技复痒。窃听诸客皆已酣寝，囊中自备千文，思欲过舟一戏。潜起解囊，捉钱踟蹰，回思母训，即复束置。既睡，心怔忡，苦不得眠，又起，又解，如是者三，兴勃发，不可复忍，携钱迳去。至邻舟，则见两人对博，钱注丰美，置钱几上，便来入局。二人喜，即与共掷，秀大胜，一客钱尽，即以巨金质舟主，渐以十余贯作孤注。赌方酣，又有一人登舟来，眈视良久，亦倾囊出百金质主人，入局共博。
张中夜醒，觉秀不在舟，闻骰声，心知之，因诣邻舟，欲挠沮之。至，则秀胯侧积资如山，乃不复言，负钱数千而返，呼诸客并起，往来移运，尚存十余千。未几，三客俱败，一船之钱俱空。客欲赌金，而秀欲已盈，故托非钱不赌以难之。张在侧，又促逼令归，三客躁急，舟主利其盆头，转贷他舟得百余千。客得钱，赌更豪，无何，又尽归秀。天已曙，放晓关矣，共运资而返，三客亦去。主人视所质二百余金，尽箔灰耳，大惊，寻至秀舟，告以故，欲取偿于秀。及问姓名里居，知为建之之子，缩颈羞汗而退。过访傍人，乃知主人即申竹亭也。秀至陕时，亦颇闻其姓字，至此鬼已报之，遂不复追其前郄矣。乃以资与张合业而北，终岁，获息倍蓗。遂援例入监，益权子母，十年间，财雄一方。
