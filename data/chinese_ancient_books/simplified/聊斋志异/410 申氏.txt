申氏
泾河之侧，有士人子申氏者，家窭贫，竟日恒不举火，夫妻相对，无以为计。妻曰：「无已，子其盗乎？」申曰：「士人子，不能亢宗，而辱门户，羞先人，跖而生，不如夷而死。」妻忿曰：「子欲活而恶辱耶？世不田而食者，止有两途，汝既不能盗，我无宁娼耳！」申怒，与妻语相侵，妻含愤而眠。申念为男子不能谋两餐，至使妻欲娼，固不如死。潜起，投缳庭树间。但见父来，惊曰：「痴儿，何至于此！」断其绳，嘱曰：「盗可以为，须择禾黍深处伏之。此行可富，无庸再矣。」妻闻堕地声，惊寤，呼夫不应，𦶟火觅之，见树上缳绝，申死其下。大骇，抚捺之，移时而苏，扶卧床上，妻忿气少平。
既明，托夫病，乞邻得稀𨠑饵申，申啜已，出而去，至午，负一囊米至。妻问所从来，曰：「余父执皆世家，向以摇尾为羞，故不屑以相求也。古人云：『不遭者可无不为。』今且将为盗，何顾焉？可速炊，我将从卿言，往行劫。」妻疑其未忘前言之忿，含忍之，因淅米作糜。申饱食讫，急寻坚木，斧作梃，持之欲去。妻察其意似真，曳而止之，申曰：「子教我为，事败相累，当无悔。」绝裾而去。
日暮，抵邻村，违村里许伏焉。忽暴雨，上下淋湿，遥望浓树，将以投止，而电光一照，已近村垣。远处似有行人，恐为所窥，见垣下禾黍蒙密，疾趋而入，蹲避其中。无何，一男子来，躯甚壮伟，亦投禾中。申惧，不敢少动，幸男子斜行去，微窥之，入于垣中。默意垣内为富室亢氏第，此必梁上君子，俟其重获而出，当合有分。又念其人雄健，倘善取不予，必至用武，自度力不敌，不如乘其无备而攧之。计已定，伏伺良耑，时将鸡鸣，始越垣出，足未及地，申暴起，梃中腰膂，踣然倾跌，则一巨龟，喙张如盆。大惊，又连击之，遂毙。
先是亢翁有女绝慧美，父母皆怜爱之。一夜有丈夫入室，狎逼为懽，欲号，则舌已入口，昏不知人，听其所为而去。羞以告人，惟多集婢媪，严扃门户而已。夜寝，更不知扉何自开，入室则群众皆迷，婢媪遍淫之。于是相告各骇，以告翁，翁戒家人操兵环绣闼，室中人烛而坐。约近夜半，内外人一时都瞑，忽若梦醒，见女白身卧，状类痴，良久始寤。翁甚恨之，而无如何。积数月，女柴瘠颇殆。每语人：「有能驱遣者，谢金三百。」申平时亦悉闻之，是夜得龟，因悟祟翁女者，必是物也，遂叩门求赏。翁喜，延之上座，使人舁龟于庭，脔割之。留申过夜，其怪果绝，乃如数赠之，负金而归。
妻以其隔宿不还，方切忧盼，见申入，急问之。申不言，以金置榻上，妻视，几骇绝，曰：「子真为盗耶？」申曰：「汝逼我为此，又作是言。」妻泣曰：「前特以相戏耳。今犯断头之罪，我不能受贼人累也，请先死。」乃奔。申逐出，笑曳而返之，具以实告，妻乃喜。自此谋生产，称素封焉。
异史氏曰：人不患贫，患无行耳。其行端者，虽饿不死，不为人怜，亦有鬼祐也。世之贫者，利所在忘义，食所在忘耻，人且不敢以一文相托，而何以见谅于鬼神乎？
