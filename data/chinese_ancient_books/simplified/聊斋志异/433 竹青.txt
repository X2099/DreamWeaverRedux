竹青
鱼容，湖南人，谈者忘其郡邑，家綦贫，下第归，资斧断绝，羞于行乞，饿甚，暂憩吴王庙中，因以愤懑之词，拜祷神座，出卧廊下。忽一人引去，见吴王，跪曰：「黑衣队尚缺一卒，可使补缺。」吴王可，即授黑衣，既著身，化为乌，振翼而出。见乌友群集，相将俱去，分集帆樯。舟上客旅，争以肉饵抛掷，群于空中接食之，因亦尤效。须臾果腹，翔栖树杪，意亦甚得。逾二三日，吴王怜其无偶，配以雌，呼之竹青，雅相爱乐。鱼每取食，辄驯无机，竹青恒劝谏之，卒不能听。一日，有兵过弹之，中胸，幸竹青衔去之，得不被擒。群乌怒，鼓翼搧波，波涌起，舟尽覆。竹青乃摄饵哺鱼，鱼伤甚，终日而毙。忽如梦醒，则身卧庙中。先是居人见鱼死，不知谁何？抚之未冰，故不时以人逻察之，至是，讯知其由，敛赀送归。后三年，复过故所，参谒吴王，设食，唤乌下集啗，乃祝曰：「竹青如在，当止。」食已，并飞去。
后领荐归，复谒吴王庙，荐以少牢，已，乃大设以飨乌友，又祝之。是夜宿于湖村，秉烛方坐，忽几前如飞鸟飘落，视之，则二十许丽人。冁然曰：「别来无恙乎？」鱼惊问之，曰：「君不识竹青耶？」鱼喜，诘所来。曰：「妾今为汉江神女，返故乡时常少。前乌使两道君情，故来一相聚也。」鱼益欣感，宛如夫妻之久别，不胜懽恋。生将偕与俱南，女欲与俱西，两谋不决。寝初醒，则女已起，开目，见高堂中巨烛荧煌，竟非舟中，惊起，问：「此何所？」女笑曰：「此汉阳也。妾家即君家，何必南。」天渐晓，婢媪纷集，酒炙已设，就广床上陈矮几，夫妇对酌。鱼问：「仆之所在？」答：「在舟上。」生虑舟人不能久待。女言：「不妨，妾当助君报之。」于是日夜谈䜩，乐而忘归。
舟人梦醒，忽见汉阳，骇绝。仆访主人，杳无信兆，舟人欲他适，而缆结不解，遂共守之。积两月余，生忽忆归，谓女曰：「仆在此，亲戚断绝。且卿与仆，名为琴瑟，而不一认家门，奈何？」女曰：「无论妾不能往，纵能之，君家自有妇，将何以处妾乎？不如置妾于此，为君别院可耳。」生恨道远，不能时至，女出黑衣，曰：「君旧衣尚在，如念妾时，衣此可至，至时为君解之。」乃大设肴珍，为生祖饯，既醉而寝，醒则身在舟中，视之，洞庭旧泊处也。舟人及仆俱在，相视大骇，诘其所往。生故怅然自惊，枕边一襆，检视，则女赠新衣袜履，黑衣亦折置其中。又有绣橐维絷腰际，探之，则金赀充牣焉。于是南发达岸，厚酬舟人而去。
归家数月，苦忆汉水，因潜出黑衣著之，两胁生翼，翕然凌空，经两时许，已达汉水。回翔下视，见孤屿中有楼舍一簇，遂飞堕，有婢子已望见之，呼曰：「官人至矣！」无何，竹青出，命众手为缓结，觉羽毛划然尽脱。握手入舍，曰：「郎来恰好，妾旦夕临蓐矣。」生戏问曰：「胎生乎？卵生乎？」女曰：「妾今为神，则皮骨已更，应与曩异。」越数日，果产，胎衣厚裹如巨卵然，破之，男也。生喜，名之「汉产」。三日后，汉水神女皆登堂，以服饰珍物相贺。并皆佳妙，无三十以上人，俱入室，就榻，以拇指按儿鼻，名曰增寿。既去，生问：「皆谁何？」女曰：「此皆妾辈。其末后著藕白者，所谓汉皋解珮，即其人也。」居数月，女以舟送之，不用帆楫，飘然自行，抵陆，已有人絷马道左，遂归。由此往来不绝。
积数年，汉产益秀美，生珍爱之。妻和氏，苦不育，每思一见汉产，生以情告女，女乃治任，送儿从父归，约以三月。既归，和爱之过于己出，逾十余月，不忍令返。一日，暴病而殇，和氏悼痛欲死。生乃诣汉告女，入门，则汉产赤足卧床上，喜以问女。女曰：「君久负约，妾思儿，故招之也。」生因述和氏爱儿之故，女曰：「待妾再育，放汉产归。」又年余，女双生，男女各一：男名「汉生」，女名「玉珮」。生遂携汉产归。然岁恒三四往，不以为便，因移家汉阳。汉产十二岁入郡庠。女以人间无美质，招去，为之娶妇，始遣归。妇名「扈娘」，亦神女产也。后和氏卒，汉生及妹皆来擗踊，葬毕，汉产遂留，生携汉生玉珮去，自此不返。
