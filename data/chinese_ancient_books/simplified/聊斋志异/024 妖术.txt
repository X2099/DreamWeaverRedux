妖术
于公者，少任侠，喜拳勇，力能持二壶，高作旋风舞。崇祯间，殿试在都，仆疫不起，患之。会市有善卜者，能决人生死，将代问之，既至，未言。卜者曰：「君莫欲问仆病乎？」公骇应之，曰：「病者无害，君可危。」公乃自卜，卜者起卦，愕然曰：「君三日当死。」公惊诧良久，卜者从容曰：「鄙人有小术，报我十金，当代禳之。」公自念生死已定，术岂能解，不应而起，欲出。卜者曰：「惜此小费，勿悔勿悔！」爱公者皆为公惧，劝罄橐以哀之，公不听。
倏忽至三日，公端坐旅舍，静以觇之，终日无恙。至夜，阖户挑灯，倚剑危坐，一漏向尽，更无死法。意欲就枕，忽闻窗隙窣窣有声，急视之，一小人荷戈入，及地，则高如人。公捉剑起，急击之，飘忽未中，遂遽小，复寻窗隙，意欲遁出，公疾斫之，应手而倒。烛之，则纸人，腰已断矣。公不敢卧，又坐待之。逾时，一物穿窗入，怪狞如鬼，才及地，急击之，断而为两，皆蠕动。恐其复起，又连击之，剑剑皆中，其声不耎。审视，则土偶，片片已碎。于是移坐窗下，目注隙中。久之，闻窗外如牛喘，有物推窗櫺，房壁震摇，其势欲倾。公惧覆压，计不如出而鬬之，遂砉然脱扃，奔而出。见一巨鬼，高兴簷齐，昏月中，见其面黑如煤，眼闪烁，有黄光，上无衣，下无履，手弓而腰矢。公方骇，鬼则弯矢；公以剑拨矢，矢堕；欲击之，则又弯矣。公急跃避，矢贯于壁，战战有声。鬼怒甚，拔佩刀，挥如风，望公力劈。公猱进，刀中庭石，石立断。公出其股间，削鬼中踝，铿然有声。鬼益怒，吼如雷，转身复剁。公又伏身入，刀落，断公裙。公已及胁下，猛斫之，亦铿然有声，鬼仆而僵。公乱击之，声硬如柝，烛之，则一木偶，高大如人，弓矢尚缠腰际，刻画狰狞，剑击处，皆有血。公因秉烛待旦，方悟鬼物皆卜人遣之，欲致人于死，以神其术也。
次日，遍告交知，与共诣卜所，卜人遥见公，瞥不可见。或曰：「此翳形术也，犬血可破。」公如言，戒备而往。卜人又匿如前，急以犬血沃立处，但见卜人头面皆为犬血模糊，目灼灼如鬼立，乃执付有司而杀之。
异史氏曰：尝谓买卜为一痴。世之讲此道而不爽于生死者几人？卜之而爽，犹不卜也。且即明明告我以死期之至，将复如何？况有借人命以神其术者，其可畏不尤甚耶！
