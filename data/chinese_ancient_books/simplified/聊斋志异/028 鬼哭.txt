鬼哭
谢迁之变，宦第皆为贼窟。王学使七襄之宅，盗聚尤众。城破兵入，扫荡群丑，尸填墀，血至充门而流。公入城，扛尸涤血而居。往往白昼见鬼；夜则床下燐飞，墙角鬼哭。一日，王生皞迪，寄宿公家，闻床底小声连呼：「皞迪！皞迪！」已而声渐大，曰：「我死得苦！」因哭，满庭皆哭。公闻，仗剑而入，大言曰：「汝不识我王学院耶？」但闻百声嗤嗤，笑之以鼻。公于是设水陆道场，命释道忏度之。夜抛鬼饭，则见燐火营营，随地皆出。先是，阍人王姓者，疾笃，昏不知人者数日矣。是夕，忽欠伸若醒。妇以食进。王曰：「适主人不知何事，施饭于庭，我亦随众啗噉。食已方归，故不饥耳。」由此鬼怪遂绝。岂钹铙钟鼓，燄口瑜伽，果有益耶？
异史氏曰：「邪怪之物，唯德可以已之。当陷城之时，王公势正烜赫，闻声者皆股栗；而鬼且揶揄之。想鬼物逆知其不令终耶？普告天下大人先生：出人面犹不可以吓鬼，愿无出鬼面以吓人也！」
