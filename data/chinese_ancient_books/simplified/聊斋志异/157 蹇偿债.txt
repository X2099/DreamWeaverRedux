蹇偿债
李公著明，慷慨好施。乡人某，佣居公室。其人少游惰，不能操农业。家窭贫。然小有技能，常为役务，每赉之厚。时无晨炊，向公哀乞，公辄给以升斗。一日，告公曰：「小人日受厚恤，三四口幸不殍饿。然曷可以久。乞主人贷我菉豆一石作资本。」公忻然，立命授之。某负去，年余，一无所偿。及问之，豆赀已荡然矣。公怜其贫，亦置不索。
公读书于萧寺。后三年余，忽梦某来，曰：「小人负主人豆直，今来投偿。」公慰之，曰：「若索尔偿，则平日所负欠者，何可算数？」某愀然曰：「固然。凡人有所为而受人千金，可不报也；若无端受人资助，升斗且不容昧，况其多哉！」言已，竟去。公愈疑。既而家人白公：「夜牝驴产一驹，且修伟。」公忽悟曰：「得毋驹为某耶？」越数日归，见驹，戏呼某名。驹奔赴如有知识。自此遂以为名。公乘赴青州，衡府内监见而悦之，愿以重价购之，议直未定。适公以家中急务不及待，遂归。又逾岁，驹与雄马同枥，龁折胫骨，不可疗。有牛医至公家，见之，谓公曰：「乞以驹付小人，朝夕疗养，需以岁月。万一得痊，得直与公剖分之。」公如所请。后数月，牛医售驴，得钱千八百，以半献公。公受钱，顿悟，其数适符豆价也。
噫！昭昭之债，而冥冥之偿，此足以劝矣。
