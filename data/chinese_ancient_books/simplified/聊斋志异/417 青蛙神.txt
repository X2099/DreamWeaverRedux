青蛙神
江汉之间，俗事蛙神最虔。祠中蛙不知几百千万，有大如笼者。或犯神怒，家中辄有异兆，蛙游几榻，甚或攀缘滑壁不得堕，其状不一，此家当凶，人则大恐，斩牲禳祷之，神喜则已。
楚有薛昆生者，幼慧，美姿容。六七岁时，有青衣媪至其家，自称神使，坐致神意，愿以女下嫁昆生。薛翁性朴拙，雅不欲，辞以儿幼。虽故却之，而亦未敢议婚他姓。迟数年，昆生渐长，委禽于姜氏，神告姜曰：「薛昆生，吾婿也，何得近禁脔？」姜惧，反其仪。薛翁忧之，洁牲往祷，自言不敢与神相匹偶，祝已，见肴酒中，皆有巨蛆浮出，蠢然扰动，倾弃，谢罪而归。心益惧，亦姑听之。
一日，昆生在途，有使者迎宣神命，苦邀移趾，不得已，从与俱往。入一朱门，楼阁华好，有叟坐堂上，类七八十岁人。昆生伏谒，叟命曳起之，赐坐案旁。少间，婢媪集视，纷纭满侧，叟顾曰：「入言薛郎至矣。」数婢奔去。移时，一媪率女郎出，年十六七，丽绝无俦。叟指曰：「此小女十娘，自谓与君可称佳偶，君家尊乃以异类见拒。此自百年事，父母止主其半，是在君耳。」昆生目注十娘，心爱好之，默然不言。媪曰：「我固知郎意良佳。请先归，当即送十娘往也。」昆生曰：「诺。」趋归告翁。翁仓遽无所为计，乃授之词，使反谢之，昆生不肯行。方诮让间，舆已在门，青衣成群，而十娘入矣。上堂朝拜，翁姑见之皆喜，即夕合卺，琴瑟甚谐。由此神翁神媪，时降其家，视其衣赤为喜，白为财，必验，以故家日兴。
自婚于神，门堂藩溷皆蛙，人无敢诟蹴之，惟昆生少年任性，喜则忘，怒则践毙，不甚爱惜。十娘虽谦驯，但善怒，颇不善昆生所为，而昆生不以十娘故敛抑之。十娘语侵昆生，昆生怒曰：「岂以汝家翁媪能祸人耶？丈夫何畏蛙也？」十娘甚讳言蛙，闻之恚甚，曰：「自妾入门，为汝家田增粟，贾益价，亦复不少。今老幼皆已温饱，遂如鸮鸟生翼，欲啄母睛耶？」昆生益愤曰：「吾正嫌所增污秽，不堪贻子孙，请不如早别。」遂逐十娘。翁媪既闻之，十娘已去，呵昆生，使急往追复之，昆生盛气不屈。至夜，母子俱病，郁闷不食。翁惧，负荆于祠，词义殷切，过三日，病寻愈，十娘亦自至，夫妻懽好如初。
十娘日辄凝妆坐，不操女红，昆生衣履，一委诸母。母一日忿曰：「儿既娶，仍累媪。人家妇事姑，吾家姑事妇。」十娘适闻之，负气登堂曰：「儿妇朝侍食，暮问寝，事姑者，其道如何？所短者，不能吝佣钱自作苦耳。」母无言，惭沮自哭。昆生入，见母涕痕，诘得故，怒责十娘，十娘执辩不相屈。昆生曰：「娶妻不能承欢，不如勿有。便触老蛙怒，不过横灾死耳！」复出十娘，十娘亦怒，出门迳去。次日，居舍灾，延烧数屋，几案床榻，悉为煨烬。昆生怒，诣祠责数曰：「养女不能奉翁姑，略无庭训，而曲护其短。神者至公，有教人畏妇者耶？且盎盂相敲，皆臣所为，无所涉于父母。刀锯斧钺，即加臣身，如其不然，我亦焚汝居室，聊以相报。」言已，负薪殿下，𦶟火欲举，居人集而哀之，始愤而归。父母闻之，大惧失色。
至夜，神示梦于近村，使为婿家营宅。及明，赍材鸠工，共为昆生建造，辞之不止，日数百人相属于道。不数日，第舍一新，床幕器具悉备焉。修除甫竟，十娘已至，登堂谢过，言词温婉，转身向昆生展笑，举家变怨为喜。自此十娘性益和，居二年，无间言。
十娘最恶蛇，昆生戏函小蛇，绐使启之，十娘色变，诟昆生，昆生亦转笑生嗔，恶相抵。十娘曰：「今番不待相迫逐，请从此绝。」遂出门去。薛翁大恐，杖昆生，请罪于神，幸不祸之，亦寂无音。积有年余，昆生念十娘，颇自悔，窃诣神所哀十娘，迄无声应。未几，闻神以十娘字袁氏，中心失望，因亦求婚他族，而历相数家，并无如十娘者，于是益思十娘。往探袁氏，则已垩壁涤庭候鱼轩矣。心愧愤不能自已，废食成疾，父母忧皇，不知所处。忽昏愦中有人抚之曰：「大丈夫频欲断绝，又作此态。」开目，则十娘也。喜极，跃起曰：「卿何来？」十娘曰：「以轻薄人相待之礼，止宜从父命，另醮而去。固已受袁家采币，妾千思万思而不忍也。卜吉已在今夕，父又无颜反璧，妾亲携而置之矣。适出门，父走送曰：『痴婢不听吾言，后受薛家凌虐，纵死亦勿归也。』」昆生感其义，为之流涕，家人皆喜，奔告翁媪。媪闻之，不待往朝，奔入子舍，执手呜泣。由此昆生亦老成，不作恶谑，于是情好益笃。十娘曰：「妾向以君儇薄，未必遂能相白首，故不敢留孽根于人世，今已靡他，妾将生子。」居无何，神翁神媪著朱袍降临其家，次日，十娘临蓐，一举两男，由此往来无间。
居民或犯神怒，辄先求昆生，乃使妇女辈盛妆入闺，朝拜十娘，十娘笑则解。薛氏苗裔甚繁，人名之「薛蛙子家」，近人不敢呼，远人呼之。
