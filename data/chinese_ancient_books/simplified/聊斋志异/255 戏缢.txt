戏缢
邑人某，佻𠉂无赖。偶游村外，见少妇乘马来，谓同游者曰：「我能令其一笑。」众未深信，约赌作筵。某遽奔去，出马前，连声哗曰：「我要死！」因于墙头抽粱䕸一本，横尺许，解带挂其上，引颈作缢状。妇果过而哂之，众亦粲然。妇去既远，某犹不动，众益笑之。近视，则舌出目瞑而气真绝矣。
粱本自经，岂不奇哉？是可以为儇薄之戒。
