仙人岛
王勉，字黾斋，灵山人。有才思，屡冠文场，心气颇高，善诮骂，多所陵折。偶遇一道士，视之曰：「子相极贵，然被轻薄孽折除几尽矣。以子智慧，若反身修道，尚可登仙籍。」王嗤曰：「福泽诚不可知，然世上岂有仙人？」道士曰：「子何见之卑？无他求，即我便是仙耳。」王益笑其诬，道士曰：「我何足异？能从我去，真仙数十，可立见之。」问在何处，曰：「咫尺耳。」遂以杖夹股间，即以一头授生，令如己状，嘱合眼，呵曰起，觉杖粗如五斗囊，凌空翕飞，潜扪之，鳞甲齿齿焉。骇惧，不敢复动。移时，又呵曰止，即抽杖去，落巨宅中，重楼延阁，类帝王居。有台高丈余，台上殿十一楹，宏丽无比。道士曳客上，即命僮子设筵招宾，殿上列数十筵，铺张炫目，道士易盛服以伺。
少顷，诸客自空中来，所骑或龙，或虎，或鸾凤，不一其类。又各携乐器，有女子，有丈夫，皆赤其两足。中独一丽者，跨彩凤，宫样妆束，有侍儿代抱乐具，长五尺以来，非琴非瑟，不知何名。酒既行，珍肴杂错，入口甘芳，并异常馐。王默然寂坐，惟目注丽者，心爱其人，而又欲闻其乐，窃恐其终不一弹也。酒阑，一叟倡言曰：「蒙崔真人雅召，今日可云盛会，自宜尽懽。请以器之同者，共队为曲。」于是各合配旅，丝竹之声，响彻云汉，独有跨凤者，乐伎无偶。群声既歇，侍儿始启绣囊，横陈几上。女乃舒玉腕，如搊筝状，其亮数倍于琴，烈足开胸，柔可荡魄。弹半炊许，合殿寂然，无有欬者。既阕，铿尔一声，如击清磬，共赞曰：「云和夫人绝调哉！」大众皆起告别，鹤唳龙吟，一时并散。道士设宝榻锦衾，备生寝处。
王初睹丽人，心情已动，闻乐之后，涉想尤劳，念己才调，自合芥拾青紫，富贵后何求弗得，顷刻百绪，乱如蓬麻。道士似已知之，谓曰：「子前身与我同学，后缘意念不坚，遂堕尘网。仆不自外于君，实欲拔出恶浊，不料迷晦已深，梦梦不可提悟。今当送君行，未必无复见之期，然作天仙，须再劫矣。」遂指阶下长石，令闭目坐，坚嘱无视。已，乃以鞭驱石，石飞起，风声灌耳，不知所行几许。忽念下方景界，未审何似，隐将两眸微开一线，则见大海茫茫，浑无边际，大惧，即复合，而身已随石俱堕，砰然一声，汨没若鸥，幸夙近海，略谙泅浮。闻人鼓掌曰：「美哉跌乎！」危殆方急，一女子援登舟上，且曰：「吉利吉利，秀才中湿矣！」视之，年可十七八，颜色艳丽。
王出水寒栗，求火燎衣。女子言：「从我之家，当为处置，苟适意，勿相忘。」王曰：「是何言哉？我中原才子，偶遭狼狈，过此图以身报，何但不忘。」女子以棹催艇，疾如风雨，俄已近岸，于舱中携所采莲花一握，导与俱去。半里许，入村，见朱户南开，进历数重门，女子先驰入。少间一丈夫出，是四十许人，揖王升阶，命侍者取冠袍袜履，为王更易，既询邦族。王曰：「某非相欺，才名略可听闻，崔真人切切眷爱，招升天阙。自分功名反掌，以故不愿栖隐。」丈夫起敬曰：「此名仙人岛，远绝人世。文若姓桓，世居幽僻，何幸得觐名流。」因而殷懃置酒。又从容而言曰：「仆有二女，长者芳云，年十六矣，只今未遭良匹。欲以奉侍高人，如何？」王意必采莲人，离席称谢。桓命于乡党中招二三齿德来，顾左右，立唤女郎。无何，异香浓射，美姝十余辈，拥芳云出，光艳明媚，若芙蕖之映朝日。拜已，即坐，群姝列侍，则采莲人亦在焉。酒数行，一垂髫女自内出，仅十余龄，而姿态秀曼，笑依芳云肘下，秋波流动。桓曰：「女子不在闺中，出作何务？」乃顾客曰：「此绿云，即仆幼女，颇慧，能记典坟矣。」因令对客吟诗，遂诵竹枝词三章，娇婉可听，便令傍姊隅坐。桓因谓：「王郎天才，宿构必富，可使鄙人得闻教否？」王慨然诵近体一作，顾盼自雄，中二句云：「一身剩有须眉在，小饮能令块磊消。」邻叟再三诵之，芳云低告曰：「上句是孙行者离火云洞，下句是猪八戒过子母河也。」一座鼓掌大笑。桓请其他，王述水鸟诗云：「潴头鸣格磔」，忽忘下句，甫一沉吟，芳云向妹呫呫耳语，遂掩口而笑。绿云告父曰：「渠为姊夫续下句矣。云狗腚响弸巴。」合席粲然，王有慙色。桓顾芳云，怒之以目，王色稍定。桓复请其文艺，王意世外人必不知八股业，乃炫其冠军之作，题为孝哉闵子骞二句，破云：「圣人赞大贤之孝。」绿云顾父曰：「圣人无字门人者，孝哉一句，即是人言。」王闻之，意兴索然。桓笑曰：「童子何知？不在此，只论文耳。」王乃复诵，每数句，姊妹必相耳语，似有月旦之辞，但嚅嗫不可辨。王诵至佳处，兼述文宗评语，云「字字痛切」。绿云告父曰：「姊云：宜删切字。」众都不解。桓恐其语嫚，不敢研诘。王诵毕，又述总评，有云：「羯鼓一挝，则万花齐落。」芳云又掩口语妹，两人皆笑不可仰。绿云又告曰：「姊云：羯鼓当是四挝。」众又不解。绿云启口欲言，芳云忍笑诃之曰：「婢子敢言，打煞矣！」众大疑，互有猜论，绿云不能忍，乃曰：「去切字言痛，则不通。鼓四挝，其云『不通又不通』也。」众大笑，桓怒诃之，因而自起泛卮，谢不遑。
王初以才名自诩，目中实无千古，至此神气沮丧，徒有汗淫。桓谀而慰之，曰：「适有一言，请席中属对焉。王子身边，无有一点不似玉。」众未措对，绿云应声曰：「黾翁头上，再著半夕即成龟。」芳云失笑，呵手扭胁肉数四，绿云解脱而走，回顾曰：「何预汝事！汝骂之频频，不以为非，宁他人一句便不许耶？」桓咄之，始笑而去。邻叟辞别，诸婢导夫妻入内寝，灯烛屏榻，陈设精备。又视洞房中，牙签满架，靡书不有，略致问难，响答无穷，王至此，始觉望洋堪羞。女唤明珰，则采莲者趋应，由是始识其名。屡受诮辱，自恐不见重于闺门，幸芳云语言虽虐，而房帏之内，犹相爱好。
王安居无事，辄吟哦，女曰：「妾有良言，不知肯嘉纳否？」问何言，曰：「纵此不作诗，亦藏拙之一道也。」王大惭，遂绝笔。久之，与明珰渐狎，告芳云曰：「明珰与小生有拯命之德，愿少假以辞色。」芳云许之。每作房中之戏，招与共事，两情益笃，时色授而手语之。芳云微觉，责词叠加，王惟喋喋，强自解免。
一夕对酌，王以为寂，劝招明珰。芳云不许，王曰：「卿无书不读，何不记『独乐乐』数语？」芳云曰：「我言君不通，今益验矣。句读尚不知耶？『独要，乃乐于人要；问乐，孰要乎？曰不。』」一笑而罢。适芳云姊妹赴邻女之约，王得间，急引明珰，绸缪备至。当晚，觉小腹微痛，痛已，而前阴尽缩。大惧，以告芳云。云笑曰：「必明珰之恩报矣！」王不敢隐，实供之。芳云曰：「自作之殃，实无可以方略。既非痛痒，听之可也。」数日不瘳，忧闷寡欢。芳云知其意，亦不问讯，但凝视之，秋水盈盈，朗若曙星。王曰：「卿所谓胸中正，则眸子瞭焉。」芳云笑曰：「君所谓胸中不正，则眸子眊焉』。」盖没有之没，俗读似眸，故以此戏之也。王失笑，哀求方剂，曰：「君不听良言，前此未必不疑妾为妒，不知此婢原不可近。曩实相爱，而君若东风之吹马耳，故唾弃不相怜。无已，为若治之，然医师必审患处。」乃探衣而咒曰：「黄鸟黄鸟，无止于楚！」王不觉大笑，笑已而瘳。
逾数月，王以亲老子幼，每切怀思，以意告女。女曰：「归即不难，但会合无日耳。」王涕下交颐，哀与同归，女筹思再三，始许之。桓翁张筵祖饯，绿云提篮入曰：「姊姊远别，莫可持赠。恐至海南，无以为家，夙夜代营宫室，勿嫌草创。」芳云拜而受之，近而谛视，则用细草制为楼阁，大如橼，小如橘，约二十余座，每座梁栋榱题，历历可数；其中供帐床榻，类麻粒焉。王儿戏视之，而心窃叹其工。芳云曰：「实与君言，我等皆是地仙，因有夙分，遂得陪从。本不欲践红尘，徒以君有老父，故不忍违。待父天年，须复还也。」王敬诺。桓问陆耶舟耶？王以风涛险，愿陆，出则车马已候于门。谢别言迈，行踪骛驶，俄至海岸，王心虑其无途。芳云出素练一疋，望南抛去，化为长堤，其阔数丈，瞬息驰过，堤亦渐收。至一处，湖水所经，四望辽邈。芳云止勿行，上车，取篮中草具，偕明珰数辈，布置如法，转眼化为巨第，并入解装，与岛中居无少差殊，洞房内几榻宛然。时已昏暮，因止宿焉。
早旦，命王迎养。王命骑趋诣故里，至则居宅已属他姓，问之里人，始知母及妻皆已物故，惟老父尚存。子善博，田产并尽，祖孙莫可栖止，暂僦居于西村。王初归时，尚有功名之念，不恝于怀，及闻此况，沈痛大悲，自念，富贵纵可携取，与空花何异。驱马至西村，见父衣服滓敝，衰老堪怜，相见，各哭失声。问不肖子，则赌未归，王乃载父而还。芳云朝拜已，燂汤请浴，进以锦裳，寝以香舍，又遥致故老，与之谈䜩，享奉过于世家。子一日寻至其处，王绝之，不听入，但予以廿金，使人传语曰：「可持此买妇，以图生业。再来，则鞭挞立毙矣。」子泣而去。
王自归，不甚与人通礼，然故人偶至，必延接盘桓，㧑抑过于平日。独有黄子介夙与同门学，亦名士之坎坷者，王留之甚久，时与密语，赂遗甚厚。居三四年，王翁卒，王万钱卜兆，营葬尽礼。时子已娶妇，妇束男子严，子赌亦少间矣。是日临丧，始得拜识姑嫜，芳云一见，许其能家，赐三百金为田产之费。翼日，黄及子同往省视，则舍宇全渺，不知所在。
异史氏曰：佳丽所在，人且于地狱中求之，况享寿无穷乎？地仙许携姝丽，恐帝阙下虚无人矣。轻薄减其禄籍，理固宜然，岂仙人遂不之思哉？彼妇之口，抑何其虐也！
