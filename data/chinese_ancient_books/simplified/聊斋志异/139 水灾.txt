水灾
康熙二十一年苦旱，自春徂夏，赤地无青草。六月十三日小雨，始有种粟者。十八日，大雨沾足，乃种豆。一日，石门庄有老叟，暮见二牛鬬山上，谓村人曰：「大水将至矣！」遂携家播迁，村人共笑之。无何，雨暴注，彻夜不止，平地水深数尺，居庐尽没。一农人弃其两儿，与妻扶老母奔避高阜，下视村中，已为泽国，并不复念及儿矣。水落归家，见一村尽成墟墓，入门视之，则一屋仅存，两儿并坐床头，嬉笑无恙。或谓夫妻之孝报云。此六月二十日事。
康熙三十四年，平阳地震，人民死者，十之七八，城郭尽墟，仅存一屋，则孝子某家也。茫茫大劫中，惟孝子嗣无恙，谁谓天公无皂白耶？
