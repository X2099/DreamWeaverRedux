湘裙
晏仲，陕西延安人。与兄伯同居，友爱敦笃。伯三十而卒，无嗣；妻亦继亡。仲痛悼之，每思生二子，则以一子为兄后。甫举一男，而仲妻又死。仲恐继室不恤其子，将购一妾。邻村有货婢者，仲往相之，略不称意，情绪无聊，被友人留酌，醺醉而归。途中遇故窗友梁生，握手殷殷，邀过其家。醉中忘其已死，从之而去。入其门，并非旧第，疑而问之。曰：「新移此耳。」入而谋酒，则家酿已竭，嘱仲坐待，挈瓶往沽。
仲出立门外以俟之。见一妇人控驴而过，有童子随之，年可八九岁，面目神色，绝类其兄。心恻然动，急委缀之。便问童子何姓。答言：「姓晏。」仲益惊，又问：「汝父何名。」答言：「不知。」言次，已至其门，妇人下驴入。仲执童子曰：「汝父在家否？」童诺而入。顷之，一媪出窥，真其嫂也。讶叔何来。仲大悲，随之而入。见庐落亦复整顿。因问：「兄何在？」曰：「责负未归。」问：「跨驴者何人？」曰：「此汝兄妾甘氏，生两男矣。长阿大，赴市未返；汝所见者阿小。」坐久，酒渐解，始悟所见皆鬼。以兄弟情切，即亦不惧。
嫂温酒治具。仲急欲见兄，促阿小觅之。良久，哭而归曰：「李家负欠不还，反与父闹。」仲闻之，与阿小奔去。见有两人方捽兄地上。仲怒，奋拳直入，当者尽踣。急救兄起，敌已俱奔。追捉一人，捶楚无算，始起。执兄手，顿足哀泣；兄亦泣。既归，举家慰问，乃具酒食，兄弟相庆。
居无何，一少年入，年约十六七。伯呼阿大，令拜叔。仲挽之，哭向兄曰：「大哥地下有两男子，而坟墓不扫；弟又子少而鳏，奈何？」伯亦凄恻。嫂谓伯曰：「遣阿小从叔去，亦得。」阿小闻言，依叔肘下，眷恋不去。仲抚之，倍益酸辛。问：「汝乐从否？」答云：「乐从。」仲念鬼虽非人，慰情亦胜无也，因为解颜。伯曰：「从去，但勿娇惯，宣啖以血肉，驱向日中曝之，午过乃已。六七岁儿，历春及夏，骨肉更生，可以娶妻育子；但恐不寿耳。」言间，门外有少女窥听，意致温婉。仲疑为兄女，便以问兄。兄曰：「此名湘裙，吾妾妹也。孤而无归，寄养十年矣。」问：「已字否？」伯云：「尚未。近有媒议东村田家。」女在窗外小语曰：「我不嫁田家牧牛子。」仲颇有动于中，而未便明言。既而伯起，设榻于斋，止弟宿。仲雅不欲留，而意恋湘裙，将设法以窥兄意，遂别兄就榻。
时方初春，天气候犹寒，斋中夙无烟火，森然起粟。对烛冷坐，思得小饮。俄而阿小推扉入，以杯羹斗酒置案上。仲喜极，问谁之为。答云：「湘姨。」酒将尽，又以灰覆盆火，掷床下。仲问：「爹娘寝乎？」曰：「睡已久矣。」「汝寝何所？」曰：「与湘姨共榻耳。」阿小俟叔眠，乃掩门去。仲念湘裙惠而解意，益爱慕之；又以其能抚阿小，欲得之心益坚。辗转床头，终夜不寐。早起，告兄曰：「弟孑然无偶，烦大哥留意也。」伯曰：「吾家非一瓢一担者，物色当自有人。地下即有佳丽，恐于弟无所利益。」仲曰：「古人亦有鬼妻，何害？」伯似会意，便言：「湘裙亦佳。但以巨针刺人迎，血出不止者，便可为生人妻，何得草草。」仲曰：「得湘裙抚阿小，亦得。」伯但摇首。仲求之不已。嫂曰：「试捉湘裙强刺验之，不可乃已。」遂握针出。门外遇湘裙，急捉其腕，则血痕犹湿，盖闻伯言时，早自试之矣。嫂释手而笑，反告伯曰：「渠作有意乔才久矣，尚为之代虑耶？」妾闻之怒，趋近湘裙，以指刺眶而骂曰：「淫婢不羞！欲从阿叔奔走耶？我定不如其愿！」湘裙愧愤，哭欲觅死，举家腾沸。仲乃大惭，别兄嫂，率阿小而出。兄曰：「弟姑去；阿小勿使复来，恐损其生气也。」仲诺之。
既归，伪增其年，托言兄卖婢之遗腹子。众以其貌酷类，亦信为伯遗体。仲教之读，辄遣抱一卷就日中诵之。初以为苦，久而渐安。六月中，几案灼人，而儿戏且读，殊无少怨。儿甚惠，日尽半卷，夜与叔抵足，恒背诵之。仲甚慰。又以不忘湘裙，故不复作「燕楼」想矣。
一日，双媒来为阿小议婚，中馈无人，心甚躁急。忽甘嫂自外入曰：「阿叔勿怪，吾送湘裙至矣。缘婢子不识羞，我故挫辱之。叔如此表表，而不相从，更欲从何人者？」见湘裙立其后，心甚欢悦。肃嫂坐；具述有客在堂，乃趋出。少间复入，则甘氏已去。湘裙卸妆入厨下，刀砧盈耳矣。俄而肴胾罗列，烹饪得宜。客去，仲入，见湘裙凝妆坐室中，遂与交拜成礼。至晚，女仍欲与阿小共宿。仲曰：「我欲以阳气温之，不可离也。」因置女别室，惟晚间杯酒一往欢会而已。湘裙抚前子如己出，仲益贤之。
一夕，夫妻款洽，仲戏问：「阴世有佳人否？」女思良久，答曰：「未见。惟邻女葳灵仙，群以为美；顾貌亦犹人，要善修饰耳。与妾往还最久，心中窃鄙其荡也。如欲见之，顷刻可致。但此等人，未可招惹。」仲急欲一见。女把笔似欲作书，既而掷管曰：「不可，不可！」强之再四，乃曰：「勿为所惑。」仲诺之。遂裂纸作数画若符，于门外焚之。少时，帘动钩鸣，吃吃作笑声。女起曳入，高髻云翘，殆类画图。扶坐床头，酌酒相叙间阔。初见仲，犹以红袖掩口，不甚纵谈；数琖后，嬉狎无忌，渐伸一足压仲衣。仲心迷乱，不知魂之所舍。目前唯碍湘裙；湘裙又故防之，顷刻不离于侧。葳灵仙忽起，搴帘而出；湘裙从之，仲亦从之。葳灵仙握仲，趋入他室。湘裙甚恨，而无可如何，愤然归室，听其所为而已。既而仲入，湘裙责之曰：「不听我言，后恐却之不得耳。」仲疑其妒，不乐而散。次夕，葳灵仙不召自来。湘裙甚厌见之，傲不为礼；仙竟与仲相将而去。如此数夕。女望其来，则诟辱之，而亦不能却也。
月余，仲病不起，始大悔，唤湘裙与共寝处，冀可避之；昼夜防稍懈，则人鬼已在阳台。湘裙操杖逐之，鬼忿与争，湘裙荏弱，手足皆为所伤。仲寖以沉困。湘裙泣曰：「吾何以见吾姊乎！」又数日，仲冥然遂死。初见二隶执牒入，不觉从去。至途患无资斧，邀隶便道过兄所。兄见之，惊骇失色，问：「弟近何作？」仲曰：「无他，但有鬼病耳。」实告之。兄曰：「是矣。」乃出白金一裹，谓隶曰：「姑笑纳之。吾弟罪不应死，请释归，我使豚子从去，或无不谐。」便唤阿大陪隶饮。反身入家，遍告以故。乃令甘氏隔壁唤葳灵仙。俄至，见仲欲遁。伯揪返骂曰：「淫婢！生为荡妇，死为贱鬼，不齿群众久矣；又祟吾弟耶！」立批之，云鬓蓬飞，妖容顿减。
久之，一妪来，伏地哀恳。伯又责妪纵女宣淫，词詈移时，始令与女俱去。伯乃送仲出，飘忽间已抵家门，直抵卧室，豁然若寤，始知适间之已死也。伯责湘裙曰：「我与若姊，谓汝贤能，故使从吾弟；反欲促吾弟死耶！设非名分之嫌，便当挞楚！」湘裙惭惧啜泣，望伯伏谢。伯顾阿小喜曰：「儿居然生人矣！」湘裙欲出作黍，伯辞曰：「弟事未办，我不遑暇。」阿小年十三，渐知恋父；见父出，零涕从之。父曰：「从叔最乐，我行复来耳。」转身逐逝，自此不复通闻问矣。
后阿小娶妇，生一子，亦年三十而卒。仲抚其孤，如姪生时。仲年八十，其子二十余矣，乃析之。湘裙无所出。一日，谓仲曰：「我先驱狐狸于地下可乎？」盛妆上床而殁。仲亦不哀，半年亦殁。
异史氏曰：「天下之友爱如仲，几人哉！宜其不死而益之以年也。阳绝阴嗣，此皆不忍死兄之诚心所格；在人无此理，在天宁有此数乎？地下生子，愿承前业者，想亦不少；恐承绝产之贤兄贤弟，不肯收恤耳！」
