公孙九娘
于七一案，连坐被诛者，栖霞、莱阳两县最多。一日俘数百人，尽戮于演武场中。碧血满地，白骨撑天。上官慈悲，捐给棺木，济城工肆，材木一空。以故伏刑东鬼，多葬南郊。甲寅间，有莱阳生至稷下，有亲友二三人，亦在诛数，因市楮帛，酹奠榛墟。就税舍于下院之僧。明日，入城营干，日暮未归。忽一少年，造室来访。见生不在，脱帽登床，著履仰卧。仆人问其谁何，合眸不对。既而生归，则暮色蒙眬，不甚可辨。自诣床下问之。瞠目曰：「我候汝主人。絮絮逼问，我岂暴客耶！」生笑曰：「主人在此。」少年急起著冠，揖而坐，极道寒暄。听其音，似曾相识。急呼灯至，则同邑朱生，亦死于于七之难者。大骇却走。朱曳之云：「仆与君文字交，何寡于情？我虽鬼，故人之念，耿耿不去心。今有所渎，愿无以异物遂猜薄之。」生乃坐，请所命。曰：「令女甥寡居无耦，仆欲得主中馈。屡通媒约，辄以无尊长之命为辞。幸无惜齿牙余惠。」
先是，生有甥女，早失恃，遗生鞠养，十五始归其家。俘至济南，闻父被刑，惊恸而绝。生曰：「渠自有父，何我之求？」朱曰：「其父为犹子启榇去，今不在此。」问：「女甥向依阿谁？」曰：「与邻媪同居。」生虑生人不能作鬼媒。朱曰：「如蒙金诺，还屈玉趾。」遂起握生手。生固辞，问：「何之？」曰：「第行。」勉从与去。
北行里许，有大村落，约数十百家。至一第宅，朱叩扉，即有媪出。豁开二扉，问朱何为。曰：「烦达娘子：阿舅至。」媪旋反，须臾复出，邀生入。顾朱曰：「两椽茅舍子大隘，劳公子门外少坐候。」生从之入。见半亩荒庭，列小室二。甥女迎门啜泣，生亦泣。室中灯火荧然。女貌秀洁如生时。凝眸含涕，遍问妗姑。生曰：「具各无恙，但荆人物故矣。」女又呜咽曰：「儿少受舅妗抚育，尚无寸报，不图先葬沟渎，殊为恨恨。旧年伯伯家大哥迁父去，置儿不一念；数百里外，伶仃如秋燕。舅不以沉魂可弃，又蒙赐金帛，儿已得之矣。」生乃以朱言告，女俯首无语。媪曰：「公子曩托杨姥三五返。老身谓是大好；小娘子不肯自草草，得舅为政，方此意慊得。」言次，一十七八女郎，从一青衣，遽掩入；瞥见生，转身欲遁。女牵其裾曰：「勿须尔！是阿舅，非他人。」生揖之。女郎亦敛衽。甥曰：「九娘，栖霞公孙氏。阿爹故家子，今亦『穷波斯』，落落不称意。旦晚与儿还往。」生睨之，笑弯秋月，羞晕朝霞，实天人也。曰：「可知是大家，蜗庐人那如此娟好。」甥笑曰：「且是女学士，诗词俱大高。昨儿稍得指教。」九娘微哂曰：「小婢无端败坏人，教阿舅齿冷也。」甥又笑曰：「舅断弦未续，若个小娘子，颇能快意否？」九娘笑奔出，曰：「婢子颠疯作也！」遂去。言虽近戏，而生殊爱好之。甥似微察，乃曰：「九娘才貌无双，舅倘不以粪壤致猜，儿当请诸其母。」生大悦。然虑人鬼难匹。女曰：「无伤，彼与舅有夙分。」生乃出。女送之，曰：「五日后，月明人静，当遣人往相迓。」生至户外，不见朱。翘首西望，月啣半规，昏黄中犹认旧径。见南向一第，朱坐门石上，起逆曰：「相待已久。寒舍即劳垂顾。」遂携手入，殷殷展谢。出金爵一、晋珠百枚，曰：「他无长物，聊代禽仪。」既而曰：「家有浊醪，但幽室之物，不足款嘉宾，奈何！」生㧑谢而退。朱送至中途，始别。生归，僧仆集问。生隐之曰：「言鬼者妄也，适赴友人饮耳。」
后五日，果见朱来，整履摇箑，意甚忻适。至户庭，望尘即拜。少间，笑曰：「君嘉礼既成，庆在今夕，便烦枉步。」生曰：「以无回音，尚未致聘，何遽成礼？」朱曰：「仆已代致之矣。」生深感荷，从与俱去。直达卧所，则甥女华妆迎笑。生问：「何时于归？」朱云：「三日矣。」生乃出所赠珠，为甥助妆。女三辞乃受。谓生曰：「儿以舅意白公孙老夫人，夫人作大欢喜。但言：老耄无他骨肉，不欲九娘远嫁，期今夜舅往赘诸其家。伊家无男子，便可同郎往也。」朱乃导去。村将尽，一第门开，二人登其堂。俄白：「老夫人至。」有二青衣扶妪升阶。生欲展拜，夫人云：「老朽龙钟，不能为礼，当即脱边幅。」乃指画青衣，置酒高会。朱乃唤家人，另出肴俎，列置生前；亦别设一壶，为客行觞。筵中进馔，无异人世，然主人自举，殊不劝进。既而席罢，朱归。青衣导生去。入室，则九娘华烛凝待。邂逅含情，极尽欢昵。
初，九娘母子，原解赴都。至郡，母不堪困苦死，九娘亦自刭。枕上追述往事，哽咽不成眠。乃口占两绝云：「昔日罗裳化作尘，空将业果恨前身。十年露冷枫林月，此夜初逢画阁春。」「白杨风雨遶孤坟，谁想阳台更作云？忽启镂金箱里看，血腥犹染旧罗裙。」天将明，即促曰：「君宜且去，勿惊厮仆。」自此昼来宵往，劈惑殊甚。
一夕，问九娘：「此村何名？」曰：「莱霞里。里中多两处新鬼，因以为名。」生闻之欷歔。女悲曰：「千里柔魂，蓬游无底，母子零孤，言之怆恻。幸念一夕恩义，收儿骨归葬墓侧，使百世得所依栖，死且不朽。」生诺之。女曰：「人鬼路殊，君亦不宜久滞。」乃以罗袜赠生，挥泪促别。生凄然而出，忉怛若丧。心怅怅不忍归，因过叩朱氏之门。朱白足出逆；甥亦起，云鬓鬅松，惊来省问。生怊怅移时，始述九娘语。女曰：「妗氏不言，儿亦夙夜图之。此非人世，久居诚非所宜」。于是相对汍澜。生亦含涕而别。叩寓归寝，展转申旦。欲觅九娘之墓，则忘问志表。及夜复往，则千坟累累，竟迷村路，叹恨而返。展视罗袜，著风寸断，腐如灰烬，遂治装东旋。半载不能自释，复如稷门，冀有所遇。及抵南郊，日势已晚，息驾庭树，趋诣丛葬所。但见坟兆万接，迷目榛荒，鬼火狐鸣，骇人心目。惊悼归舍。失意遨游，返辔遂东。行里许，遥见女郎，独行丘墓间，神情意致，怪似九娘。挥鞭就视，果九娘。下骑欲语，女竟走，若不相识。再逼近之，色作努，举袖自障。顿呼「九娘」，则湮然灭矣。
异史氏曰：「香草沉罗，血满胸臆；东山佩玦，泪渍泥沙：古有孝子忠臣，至死不谅于君父者。公孙九娘岂以负骸骨之托，而怨怼不释于中耶？脾鬲间物，不能掬以相示，冤乎哉！」
