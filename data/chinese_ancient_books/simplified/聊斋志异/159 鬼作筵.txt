鬼作筵
杜秀才九畹，内人病。会重阳，为友人招作茱萸会。早兴，盥已，告妻所往，冠服欲出。忽见妻昏愦，絮絮若与人言。杜异之，就问卧榻。妻辄「儿」呼之。家人心知其异。时杜有母柩未殡，疑其灵爽所凭。杜祝曰：「得勿吾母耶？」妻骂曰：「畜产何不识尔父！」杜曰：「既为吾父，何乃归家祟儿妇？」妻呼小字曰：「我耑为儿妇来，何反怨恨？儿妇应即死；有四人来勾致，首者张怀玉。我万端哀乞，甫能得允遂。我许小馈送，便宜付之。」杜如言，于门外焚钱纸。妻又言曰：「四人去矣。彼不忍违吾面目，三日后，当治具酬之。尔母老，龙钟不能料理中馈。及期，尚烦儿妇一往。」杜曰：「幽明殊途，安能代庖？望父恕宥。」妻曰：「儿勿惧，去去即复返。此为渠事，当毋惮劳。」言已，即冥然，良久乃苏。杜问所言，茫不记忆。但曰：「适见四人来，欲捉我去。幸阿翁哀请，且解囊赂之，始去。我见阿翁镪袱尚余二铤，欲窃取一铤来，作糊口计。翁窥见，叱曰：『尔欲何为！此物岂尔所可用耶！』我乃敛手未敢动。」杜以妻病革，疑信相半。
越三日，方笑语间，忽瞪目久之，语曰：「尔妇綦贪，曩见我白金，便生觊觎。然大要以贫故，亦不足怪。将以妇去，为我敦庖务，勿虑也。」言甫毕，奄然竟毙；约半日许，始醒。告杜曰：「适阿翁呼我去，谓曰：『不用尔操作，我烹调自有人，祗须坚坐指挥足矣。我冥中喜丰满，诸物馔都覆器外，切宜记之。』我诺。至厨下，见二妇操刀砧于中，俱绀帔而绿缘之。呼我以嫂。每盛炙于簋，必请觇视。曩四人都在筵中。进馔既毕，酒具已列器中。翁乃命我还。」杜大愕异，每语同人。
