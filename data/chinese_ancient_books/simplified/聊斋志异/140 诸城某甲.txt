诸城某甲
学师孙景夏先生言：其邑中某甲者，值流寇乱，被杀，首堕胸前。寇退，家人得尸，将舁瘗之，闻其气缕缕然。审视之，咽不断者盈指。遂扶其头，荷之以归。经一昼夜，始呻，以匕箸稍稍哺饮食，半年竟愈。又十余年，与二三人聚谈，或作一解颐语，众为哄堂，甲亦鼓掌。一俯仰间，刀痕暴裂，头墬血流，共视之，气已绝矣。父讼笑者，众敛金赂之，又葬甲，乃解。
异史氏曰：一笑头落，此千古第一大笑也。颈连一线而不死，直待十年后，成一笑狱，岂非二三邻人，负债前生者耶？
