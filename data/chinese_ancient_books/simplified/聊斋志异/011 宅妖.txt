宅妖
长山李翁，大司寇之姪也。宅多妖异，尝见厦有春凳，肉红色，甚修润。李故以无此物，近抚按之，随手而曲，殆如肉耎。骇而却走。旋回视，则四足移动，渐入壁中。又见壁倚白梃，洁泽修长，近扶之，腻然而倒，委蛇入壁，移时始没。
康熙十七年，王生俊升设帐其家，日暮，灯火初张，生著履卧榻上。忽见小人，长三寸许，自外入，略一盘旋，即复去。少顷，荷二小凳来，设堂中，宛如小儿辈用梁䕸心所制者。又顷之，二小人舁一棺入，仅长四寸许，停置凳上。安厝未已，一女子率厮婢数人来，率细小如前状。女子衰衣，麻绠束腰际，布裹首，以袖掩口，嘤嘤而哭，声类巨蝇。生睥睨良久，毛森立，如霜被于体。因大呼，遽走，攧床下，摇战莫能起。馆中人闻声毕集，堂中人物杳然矣。
