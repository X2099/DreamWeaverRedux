曾友于
曾翁，昆阳故家也。翁初死未殓，两眶中泪出如沈，有子六人，莫解所以。次子悌，字友于，为邑名士，以为不祥，戒诸兄弟各自惕，勿贻痛于先人，而兄弟半迂笑之。
先是，翁嫡配生长子成，至七八岁，母子为强寇掳去。娶继室，生三子：曰孝，曰忠，曰信。妾生三子：曰悌，曰仁，曰义。孝以悌等出身贱，鄙不齿，因连结忠、信若为党。即与客饮，悌等过堂下，亦傲不加礼。仁、义皆忿，与友于谋，欲相雠。友于百词宽譬，不从所谋，而仁、义年最少，因兄言，亦遂止。
孝有女，适邑周氏，病死，纠悌等往挞其姑，悌不从。孝愤然，令忠、信合族中无赖子，往捉周妻，搒掠无算，抛粟毁器，盎盂无存。周告邑宰，宰怒，拘孝等囚系之，将行申黜。友于惧，见宰自投。友于品行，素为宰所仰，诸兄弟以是得无苦。友于乃诣周所，亲负荆，周亦器重友于，讼遂息。孝归，终不德友于。
无何，友于母张夫人卒，孝等皆不为之服，宴饮如故。仁、义益忿，友于曰：「此彼之无礼，于我何损焉？」及葬，把持墓门，不使合厝，友于乃殡母隧道中。未几，孝妻亡，友于招仁、义同往奔丧，二人皆曰：「期且不论，功于何有？」再劝之，哄然散去。友于乃自往，临哭尽哀。隔墙闻仁、义鼓且吹，孝怒，纠诸弟往殴之。友于操杖先从，入其家，仁觉先逃，义方逾垣，友于自后击仆之。孝等拳杖交加，殴不止，友于横身障阻之，孝怒，让友于。友于曰：「责之者，以其无礼也，然罪固不至死。我不怙弟恶，亦不助兄暴。如怒不解，身代之。」孝遂反杖挞友于，忠、信亦相助殴兄，声势震动，里党群集劝解，乃散去。友于即扶杖诣兄请罪，孝逐去之，不令居丧次。而义创甚，不复食饮，仁代具造讼诸官，诉其不为庶母行服。官签牒拘孝、忠、信，而令友于陈状。友于以面目损伤，不能诣署，但作词禀白，哀求阁寝，宰遂销案。义亦寻愈。由是雠怨益深。仁、义皆幼弱，辄被挞楚，怼友于曰：「人皆有兄弟，我独无！」友于曰：「此两语，我宜言之，两弟何云？」因苦劝之，卒不听。
友于遂扃户，携妻子借寓他所，离家五十余里，冀不相闻。友于在家，虽不助弟，而孝等犹稍稍顾忌之。既去，诸兄一不当，辄叫骂其门，辱侵母讳。仁、义度不能抗，惟杜门思乘间刺杀之，行则怀刃。一日，寇所掠长兄成，忽携妇亡归。诸兄弟以家久析，聚谋三日，竟无处可以置之。仁、义窃喜，招去共养之。往告友于，友于亦喜，即归，共出田宅居成。诸兄怒其市惠，登其门窘辱之，而成久在寇中，习于威猛，闻之大怒，曰：「我归，更无人肯置一屋；幸三弟念手足，又罪责之。是欲逐我耶？」以石投孝，孝仆，仁、义各以杖出，捉忠及信并挞无数。成不待其讼，先讼之。宰又使人请教友于，友于不得已诣宰，俛首不言，但有流涕，亟问之，惟求公讯。宰乃判孝等各出田产归成，使七分相准。自此仁、义与成倍益爱敬。谈次，忽及葬母事，因并泣下。成恚曰：「如此不仁，是禽兽也！」遂欲启圹，更为改葬，仁、义奔告友于，友于急归，谏止之。成不听，刻期发墓，作斋于茔。以刀削树，谓诸弟曰：「所不衰麻相从者，有如此树。」众唯唯。于是一门皆哭临，安厝尽礼。由此兄弟相安。而成性刚烈，辄批挞诸弟，于孝尤甚，惟重友于，盛怒时，友于至，一言可解。孝有所行，成辄不平之，因之孝无一日不至友于所，潜对友于诟诅，友于婉谏，卒不纳。友于不堪其扰，又迁之于三泊僦屋而居，去家益远，音迹遂疏。
逾二年，诸弟皆畏惮成，久遂相习，纷竞绝少。而孝年四十六，生五子：长继业，三继德，皆嫡出；次继功，四继绩，皆庶出；又婢出继祖。皆成立，亦效父旧行，各为党，日相竞，孝亦不能呵止。惟祖无兄弟，年又最幼，诸兄皆得而诟厉之。岳家故近三泊，会诣岳，迂道诣叔。入门，见叔家两兄一弟，弦诵怡怡，乐之，久居，不言归。叔促之，哀求寄居，叔曰：「汝父母皆不知之，我岂惜瓯饭瓢饮乎！」乃归。过数月，夫妻往寿岳母，告父曰：「儿此行不归矣。」父诘之，因吐微隐，父虑与有夙隙，计难久居。祖曰：「父虑过矣。二叔圣贤也。」遂去，携妻之三泊，友于除舍居之，以齿儿行，使执卷从长子继善。祖最慧，寄籍三泊。年余，入云南郡庠，与善闭户研读，祖又讽诵最苦。友于甚爱之。
自祖居三泊，家中兄弟益不相能，一日，微反唇，业姤辱庶母，功怒，刺杀业。官收功，重械之，数日死狱中。业妻冯氏，犹日以骂代哭，功妻刘闻之，怒曰：「汝家男子死，谁家男子活耶！」操刀入，击杀冯，自投井中亦死。冯父大立，悼女惨死，率诸子弟，藏兵衣底，往捉孝妻，裸挞上下以辱之。成怒曰：「我家死人如麻，冯氏何得复尔！」吼奔而出，诸曾从之，诸冯尽靡。成首捉大立，割其两耳，其子护救，继、绩以铁杖横击，折其两股。诸冯各被夷伤，哄然尽散。惟冯子犹卧道周，众等莫可方略，成夹之以肘，置诸冯村而还。遂呼继绩诣官自首，冯状亦至，于是诸曾皆被收。惟忠亡去，至三泊，徘徊门外，犹恐兄念旧恶。适友于率一子一姪入闱归，见忠，惊曰：「弟何来？」忠长跪道左，友于益骇，握手入，诘得其情，惊曰：「且为奈何，一门乖戾，逆知奇祸久矣。不然，胡以窜迹如此。兄离家既久，与大令无声气之通，今即匍伏而往，只取辱耳。但得冯父子伤重不死，吾三人中幸有捷者，则此祸可以少解。」乃留之，昼与同餐，夜与共寝，忠颇感愧。居十余日，又见其叔姪如父子，兄弟如同胞，凄然下泪曰：「今始知曩日非人。」友于亦喜其悔悟，相对酸恻。俄报友于父子同科，祖亦副榜，大喜，不赴鹿鸣，先归展墓。
明季甲第最重，诸冯皆为敛息。友于乃托亲友赂以金粟，资其医药，讼乃息。举家共泣，乞友于复归，友于乃与兄弟焚香约誓，俾各涤虑自新，遂移家还。祖从叔不却归其家，孝乃谓友于曰：「我乏德，不应有亢宗之子，弟又善教，即从其志，俾姑寄名为汝子。后有寸进，可赐还也。」友于从之。后三年，祖果举于乡，使移家去，夫妻皆痛哭而去。居数日，祖有儿，方三岁，亡归友于家，藏继善室，不肯反，捉去辄逃。孝乃异其居，令与友于邻，祖启户于隔垣，通叔家，两间定省如一焉。时成渐老，一门事皆取决友于，因而门庭雍穆，称孝友焉。
异史氏曰：天下惟禽兽止知母而不知父，奈何诗书之家，往往而蹈之也！夫门内之行，其渐渍子孙者，直入骨髓。故古云：「其父杀人报雠，子必行劫。」其流弊然也。孝虽不仁，其报已惨，而卒能自知乏德，托子于弟，宜其有操心虑患之子也。论果报，迂矣。
