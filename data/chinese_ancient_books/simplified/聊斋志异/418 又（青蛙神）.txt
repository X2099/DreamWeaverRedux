又（青蛙神）
青蛙神，往往托诸巫以为言。巫能察神嗔喜：告诸信士曰「喜矣」，神则至；「怒矣」，妇子坐愁叹，有废餐者。流俗然哉？抑神实灵，非尽妄也？
有富贾周某，性吝啬。会居人敛金修关圣祠，贫富皆与有力；独周一毛所不肯拔。久之，工不就，首事者无所为谋。适众赛蛙神，巫忽言：「周将军仓命小神司募政，其取簿籍来。」众从之。巫曰：「已捐者，不复强；未捐者，量力自注。」众唯唯敬听，各注已。巫视曰：「周某在此否？」周方混迹其后，惟恐神知，闻之失色，次且而前。巫指籍曰：「注金百。」周益窘。巫怒曰：「淫债尚酬二百，况好事耶！」盖周私一妇，为夫掩执，以金二百自赎，故讦之也。周益惭惧，不得已，如命注之。既归，告妻。妻曰：「此巫之诈耳。」巫屡索，卒不与。
一日，方昼寝，忽闻门外如牛喘。视之，则一巨蛙，室门仅容其身，步履蹇缓，塞两扉而入。既入，转身卧，以阈承颔，举家尽惊。周曰：「必讨募金也。」焚香而祝，愿先纳三十，其余以次赍送，蛙不动；请纳五十，身忽一缩，小尺许；又加二十，益缩如斗；请全纳，缩如拳，从容出，入墙罅而去。周急以五十金送监造所，人皆异之，周亦不言其故。积数日，巫又言：「周某欠金五十，何不催并？」周闻之，惧，又送十金，意将以此完结。
一日，夫妇方食，蛙又至，如前状，目作怒。少间，登其床，床摇撼欲倾；加喙于枕而眠，腹隆起如卧牛，四隅皆满。周惧，即完百数与之。验之，仍不少动。半日间，小蛙渐集，次日益多，穴仓登榻，无处不至；大于椀者，升灶啜蝇，糜烂釜中，以致秽不可食；至三日，庭中蠢蠢，更无隙处。一家皇骇，不知计之所出。不得已，请教于巫。巫曰：「此必少之也。」遂祝之，益以廿金，首始举；又益之，起一足；直至百金，四足尽起，下床出门，狼犺数步，复返身卧门内。周惧，问巫。巫揣其意，欲周即解囊。周无奈何，如数付巫，蛙乃行，数步外，身暴缩，杂众蛙中，不可辨认，纷纷然亦渐散矣。
祠既成，开光祭赛，更有所需。巫忽指首事者曰：「某宜出如干数。」共十五人，止遗二人。众祝曰：「吾等与某某，已同捐过。」巫曰：「我不以贫富为有无，但以汝等所侵渔之数为多寡。此等金钱，不可自肥，恐有横灾飞祸。念汝等首事勤劳，故代汝消之也。除某某廉正无所苟且外，即我家巫，我亦不少私之，便令先出，以为众倡。」即奔入家，搜括箱椟。妻问之，亦不答，尽卷囊蓄而出。告众曰：「某私克银八两，今使倾橐。」与众共衡之，秤得六两余，使人志其欠数。众愕然，不敢置辩，悉如数纳入。巫过此茫不自知；或告之，大慙，质衣以盈之。惟二人亏其数，事既毕，一人病月余，一人患疔瘇，医药之费，浮于所欠，人以为私克之报云。
异史氏曰：「老蛙司募，无不可与为善之人，其胜刺钉拖索者，不既多乎？又发监守之盗，而消其灾，则其现威猛，正其行慈悲也。」
