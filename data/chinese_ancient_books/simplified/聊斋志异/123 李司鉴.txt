李司鉴
李司鉴永年，举人也。于康熙四年九月二十八日，打死其妻李氏，地方报官，上宪行县查审。司鉴在府前，忽于肉架下，夺一屠刀，奔入城隍庙，登戏台上，对神而跪。自言：「神责我不当听信奸人，在乡党颠倒是非，著我割耳。」遂将左耳割落，抛台下。又言：「神责我不应骗人银钱，著我剁指。」遂将左指剁去。又言：「神责我不当奸淫妇女，使我割肾。」遂自阉，昏迷僵仆。时总督朱云门题参革褫究拟，已奉谕旨，而司鉴已伏冥诛矣。见邸抄。
