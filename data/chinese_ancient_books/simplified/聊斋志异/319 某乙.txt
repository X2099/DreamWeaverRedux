某乙
邑西某乙，故梁上君子也。其妻深以为惧，屡劝止之；乙遂翻然自改。居二三年，贫窭不能自堪，思欲一作冯妇而后已。乃托贸易，就善卜者问何往之善。术者占曰：「东南吉，利小人，不利君子。」兆隐与心合，窃喜。遂南行，抵苏、松间，日游村郭，凡数月。偶入一寺，见墙隅堆石子二三枚，心知其异，亦以一石投之。径趋龛后卧。日既暮，寺中聚语，似有十余人。忽一人数石，讶其多，因共搜龛后，得乙，问：「投石者汝耶？」乙诺。诘里居、姓名，乙诡对之。乃授以兵，率与共去。至一巨第，出耎梯，争逾垣入。以乙远至，径不熟，俾伏墙外，司传递、守囊橐焉。少顷，掷一裹下；又少顷，缒一箧下。乙举箧知有物，乃破箧，以手揣取，凡沉重物，悉纳一囊，负之疾走，竟取道归。由此建楼阁、买良田，为子纳粟。邑令扁其门曰「善士」。后大案发，群寇悉获；惟乙无名籍，莫可查诘，得免。事寝既久，乙醉后时自述之。
曹有大寇某，得重赀归，肆然安寝。有二三小盗，逾垣入，捉之，索金。某不与；箠灼并施，罄所有，乃去。某向人曰：「吾不知炮烙之苦如此！」遂深恨盗，投充马捕，捕邑寇殆尽。获曩寇，亦以所施者施之。
