孝子
青州东香山之前，有周顺亭者，事母至孝。母股生巨疽，痛不可忍，昼夜嚬呻，周抚肌进药，至忘寝食。数月不痊，周忧煎无以为计。梦父告曰：「母疾，赖汝孝。然此创非人膏涂之，不能愈，徒劳焦恻也。」醒而异之，乃起，以利刃割胁肉，肉脱落，觉不甚苦，急以布缠腰际，血亦不注。于是烹肉作膏，敷母患处，痛截然顿止。母喜，问何药而灵效如此，周诡对之，母创寻愈。周每掩护割处，即妻子亦不知也。既痊，有巨痕如掌，妻诘之，始得其情。
异史氏曰：割股为伤生之事，君子不贵。然愚夫妇，何知伤生之为不孝哉？亦行其心之所不自已者而已。有斯人，而知孝子之真，犹在天壤。司风教者，重务良多，无暇彰表，则阐幽明微，赖兹刍荛。
