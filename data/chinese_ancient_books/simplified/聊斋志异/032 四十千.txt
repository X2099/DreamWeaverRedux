四十千
新城王大司马，有主计仆，家称素封。忽梦一人奔入，曰：「汝欠四十千，今宜还矣。」问之，不答，迳入内去。既醒，妻产男。知为夙孽，遂以四十千捆置一室，凡儿衣食病药，皆取给焉。过三四岁，视室中钱，仅存七百。适乳姥抱儿至，调笑于侧。因呼之曰：「四十千将尽，汝宜行矣。」言已，儿忽颜色蹙变，项折目张。再抚之，气已绝矣。乃以余资治葬具而瘗之。此可为负欠者戒也。
昔有老而无子者，问诸高僧。僧曰：「汝不欠人者，人又不欠汝者，乌得子？」盖生佳儿，所以报我之缘；生顽儿，所以取我之债。生者勿喜，死者勿悲也。
