又（五通）
金生，字王孙，苏州人。设帐于淮，馆搢绅园中，屋宇无多，花木丛杂。夜既深，僮仆散尽，孤影徬徨，意绪良苦。一夜，二漏将残，忽有人以指弹扉，急问之，对以乞火，音类馆僮。启户内之，则二八丽者，一婢从诸其后。生意妖魅，穷诘甚悉，女曰：「妾以君风雅之士，枯寂可怜，不畏多露，相与遣此良宵。恐言其故，妾不敢来，君亦不敢纳也。」生又疑为邻之奔女，惧丧行检，敬谢之。女横波一顾，生觉魂魄都迷，忽颠倒不能自主。婢已知之，便云：「霞姑，我且去。」女颔之，既而呵之，曰：「去则去耳，甚得云耶霞耶？」婢既去，女笑曰：「适室中无人，遂偕婢从来。无知如此，遂以小字令君闻矣。」生曰：「卿深细如此，故仆惧有祸机。」女曰：「久当自知，保不败君行止，勿忧也。」臂上腕钏以条金贯火齐，啣双明珠，烛既灭，光照一室，生益骇，终莫测其所自至。事甫毕，婢来叩窗，女以钏照径，入丛树而去。自此无夕不至。生于去时遥尾之，女似已觉，遽蔽其光，树浓茂，昏不见掌而返。
一日，生诣河北，笠带断绝，风吹欲落，辄于马上以手自按。至河，坐扁舟上，飘风堕笠，随波竟去，意颇自失。既渡，见大风飘笠，圜转空际，渐落，以手承之，则带已续矣，异之。归斋向女缅述，女不言，但微哂之。生疑女所为，曰：「卿果神人，当相明告，以祛烦惑。」女曰：「岑寂之中，得此痴情人为君破闷，妾自谓不恶。纵令妾能为此，亦相爱耳，苦致诘难，欲见绝耶？」生不敢复言。
先是，生养甥女，既嫁，为五通所惑，心忧之而未以告人。缘与女狎暱既久，肺鬲无不倾吐。女曰：「此等物事，家君能驱除之。顾何敢以情人之私告诸严君？」生苦哀求计，女沉思曰：「此亦易除，但须亲往。若辈皆我家奴隶，若令一指得著肌肤，则此耻西江不能濯也。」生哀求无已，女曰：「当即图之。」次夕至，告曰：「妾为君遣婢南下矣。婢子弱，恐不能便诛却耳。」次夜方寝，婢来叩户，生急起内入，女问：「如何？」答云：「力不能擒，已宫之矣。」笑问其状，曰：「初以为郎家也，既到，始知其非。比至婿家，灯火已张，入见娘子坐灯下，隐几若寐。我敛魂复瓿中，少时，物至，入室急退，曰：『何得寓生人！』审视无他，乃复入。我阳若迷，彼启衾入，又惊曰：「何得有兵气？』本不欲以秽物污指，奈恐缓而生变，遂急捉而阉之，物惊嗥遁去。乃起启瓿，娘子若醒，而婢子行矣。」生喜，谢之，女与俱去。
后半月余，绝不复至，亦已绝望。岁暮，解馆欲归，女忽至，生喜逆之，曰：「卿久见弃，念必何处获罪，幸不终绝耶？」女曰：「终岁之好，分手未有一言，终属缺事。闻君卷帐，故窃来一告别耳。」生请偕归。女叹曰：「难言之矣！今将别，情不忍昧。妾属金龙大王之女，缘与君有宿分，故来相就。不合遣婢江南，致江湖流传，言妾为君阉割五通。家君闻之，以为大耻，忿欲赐死。幸婢以身自任，怒乃稍解，杖婢以百数。妾一跬步，皆以保姆从之，投隙一至，不能尽其衷曲，奈何！」言已，欲别，生挽之而泣。女曰：「君勿尔，后三十年可复相聚。」生曰：「仆年三十矣，又三十年，皤然一老，何颜复见？」女曰：「不然，龙宫无白臾也。且人生寿夭，不在容貌，如徒求驻颜，固亦大易。」乃书一方于卷头而去。生旋里，甥女始言其异，云：「当晚若梦，觉一人捉塞盎中，既醒，则血殷床褥，而怪绝矣。」生曰：「我曩祷河伯耳。」群疑始解。
后生六十余，貌犹类三十许人。一日渡河，遥见上流浮莲叶，大如席，一丽人坐其上，近视，则神女也。跃从之，人随荷叶俱小，渐至如钱而灭。
此事与赵弘一则，俱明季事，不知孰前孰后。若在万生用武之后，则吴下仅遗半通，宜其不足为害也。
