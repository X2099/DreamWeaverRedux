胡四相公
莱芜张虚一者，学使张道一之仲兄也。性豪放自纵。闻邑中某氏宅为狐狸所居，敬怀刺往谒，冀一见之。投刺隟中。移时，扉自辟。仆者大愕，却退。张肃衣敬入。见堂中几榻宛然，而阒寂无人。遂揖而祝曰：「小生斋宿而来，仙人既不以门外见斥，何不竟赐光霁？」忽闻虚室中有人言曰：「劳君枉驾，可谓跫然足音矣。请坐赐教。」即见两座自移相向。甫坐，即有镂漆朱盘，贮双茗醆，悬目前。各取对饮，吸沥有声，而终不见其人。茶已，继之以酒。细审官阀，曰：「弟姓胡氏，于行为四；曰相公，从人所呼也。」于是酬酢议论，意气颇洽。鳖羞鹿脯，杂以芗蓼。进酒行炙者，似小辈甚伙。酒后颇思茶，意才少动，香茗已置几上。凡有所思，无不应念而至。张大悦，尽醉始归。自是三数日必一访胡，胡亦时至张家，并如主客往来礼。
一日，张问胡曰：「南城中巫媪，日托狐神，渔病家利。不知其家狐，君识之否？」胡曰：「彼妄耳，实无狐。」少间，张起溲溺，闻小语曰：「适所言南城狐巫，未知何如人。小人欲从先生往观之，烦一言请于主人。」张知为小狐，乃应曰：「诺。」即席而请于胡曰：「我欲得足下服役者一二辈，往探狐巫，敬请君命。」胡固言不必。张言之再三，乃许之。既而张出，马自至，如有控者。既骑而行，狐相语于途，谓张曰：「后先生于道途间，觉有细沙散落衣襟上，便是吾辈从也。」语次进城，至巫家。巫见张生，笑逆曰：「贵人何忽得临？」张曰：「闻尔家狐子大灵应，果否？」巫正容曰：「若个蹀躞语，不宜贵人出得！何便言狐子？恐吾家花姊不懽！」言未已，空中发半砖来，中巫臂，踉蹡欲跌。惊谓张曰：「官人何得抛击老身也？」张笑曰：「婆子盲也！几曾见自己额颅破，冤诬袖手者？」巫错愕不知所出。正回惑间，又一石子落，中巫，攧蹷；秽泥乱堕，涂巫面如鬼。惟哀号乞命。张请恕之，乃止。巫急起奔遁房中，阖户不敢出。张呼与语曰：「尔狐如我狐否？」巫惟谢过。张仰首望空中，戒勿复伤巫，巫始惕惕而出。张笑谕之，乃还。
由是每独行于途，觉尘沙淅淅然，则呼狐语，辄应不讹。虎狼暴客，恃以无恐。如是年余，愈与胡莫逆。尝问其甲子，殊不自记忆；但言：「见黄巢反，犹如昨日。」一夕共话，忽墙头苏然作响，其声甚厉。张异之。胡曰：「此必家兄。」张言：「何不邀来共坐？」曰：「伊道颇浅，祗好攫鸡啗便了足耳。」张谓胡曰：「交情之好，如吾两人，可云无憾；终未一见颜色，殊属恨事。」胡曰：「但得交好足矣，见面何为？」
一日，置酒邀张，且告别。问：「将何往？」曰：「弟陕中产，将归去矣。君每以对面不觌为恨，今请一识数岁之友，他日可相认耳。」张四顾都无所见。胡曰：「君试开寝室门，则弟在焉。」张如其言，推扉一觑，则内有美少年，相视而笑。衣裳楚楚，眉目如画，转瞬之间，不复睹矣。张反身而行，即有履声藉藉随其后，曰：「今日释君憾矣。」张依恋不忍别。胡曰：「离合自有数，何容介介。」乃以巨觥劝酒。饮至中夜，始以纱烛导张归。及明往探，则空房冷落而已。
后道一先生为西川学使，张清贫犹昔。因往视弟，愿望颇奢。月余而归，甚违初意，咨嗟马上，嗒丧若偶。忽一少年骑青驹，蹑其后。张回顾，见裘马甚丽，意甚骚雅，遂与语间。少年察张不豫，诘之。张因欷歔而告以故。少年亦为慰藉。同行里许，至歧路中，少年乃拱手别曰：「前途有一人，寄君故人一物，乞笑纳也。」复欲询之，驰马径去。张莫解所由。又二三里许，见一苍头，持小簏子，献于马前，曰：「胡四相公敬致先生。」张豁然顿悟。受而开视，则白镪满中。及顾苍头，已不知所之矣。
