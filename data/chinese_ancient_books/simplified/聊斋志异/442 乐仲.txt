乐仲
乐仲，西安人，父早丧，遗腹生仲。母好佛，不茹荤酒。仲既长，嗜饮善啖，窃腹非母，每以肥甘劝进，母辄出之。后母病，弥留，苦思肉，仲急无所得肉，刲左股献之。病稍瘥，悔破戒，不食而死。仲哀愤益切，以利刃益刲右股见骨，家人共救之，裹布敷药，寻愈。心念母苦节，又恸母愚，遂焚所供佛像，立主祀母，醉后辄对哀哭。
年二十始娶，身犹童子，娶三日，谓人曰：「男女居室，天下之至秽，我实不为乐。」遂去妻。妻父顾文渊，浼戚求返，请之三四，仲必不可，迟之半年，顾遂醮女。仲鳏居十年，行益不羁，奴隶优伶皆与饮，里党乞求，不靳与。有言嫁女无釜者，便即灶头举赠之，自乃从邻借釜炊。诸无行者知其性，咸朝夕骗赚之。或以博赌无资，故对之欷歔，言追呼急，将以鬻子。仲自措税金如干数，倾囊遗之，未几催租吏登门，始典质营办，以是故家益落。
先是仲殷饶，同堂子弟，争奉事之，家中所有，任其取携，莫之较。及仲蹇落，存问绝少，幸仲达不为意。值母忌辰，仲适病，不能上墓，将遣子弟代祀，仆造诸门，皆辞以故。仲乃酹诸室中，对主号痛。无嗣之戚，颇似萦怀，因而病益剧。瞀乱中，觉有人摩抚之，目微启，则母也。惊问：「何来？」曰：「缘家中无人上墓，故来就飨，即视汝病。」问：「向居何所？」母曰：「南海。」摩抚既已，四体生凉，开目四顾，渺无一人，而病良瘥。既起，思朝南海，苦无侣，会邻村有结香社者，卖田十亩，挟资投之。而社中人以其不洁清，共摈绝之，苦求，乃许之。及诣途，牛酒薤蒜熏腾满屋，众益恶之，乘其醉睡，不告而去。仲于是独行，至闽界，遇友人邀饮，有名妓琼华在座，适言南海之游，琼华愿相附以行。仲喜，即待趣装，遂与俱发，寝食共之，而实一无所私。
既至南海，社中人清醮方毕，见其载妓而至，益非笑之，鄙不与同事。仲与琼华窥其意，俟其既拜而后拜之。众拜已，恨无所现示，中有泣者。及二人拜，方投地，忽见遍海皆莲花，花上璎珞垂珠；琼华见为菩萨，仲视之，朵上皆其母。急奔呼母，跃入从之，众见万朵莲花，悉变霞彩，障海如锦。少间，云静波澄，一切都杳，而仲犹身在岸，亦不自解其何以得出，衣履并无沾濡，望海大哭，声震岛屿。琼华挽劝之，惨然下刹，命舟北渡。途中有豪家招琼华去。
仲独憩逆旅，有童子方八九岁，丐食肆中，貌不类乞儿，细诘之，则被逐于继母，心怜之。儿依依左右，苦求拔拯，仲遂携与俱归。问其姓氏，自言：「阿辛，姓雍，母顾氏。尝闻母言，适雍六月，遂生余，余本乐姓。」仲大惊，自疑生平一度，不应有子，因问乐居何乡，答云：「不知。但母殁时，付一函书，嘱勿遗脱。」仲急索书，视之，则当年与顾家离婚书也。惊曰：「真吾儿也。」审其年月良确，颜慰心怀，然家计日疏。居二年，割亩渐尽，竟不能畜僮仆。一日父子方自炊，忽有丽人入，视之，则琼华也。惊问所自，笑曰：「业作假夫妻，何又问也？向不即从者，徒以有老妪在，今媪已死。顾念不从人则无以自庇，从人则无以自洁，计两全则无如从君者，是以不惮千里。」遂解粧代儿炊。仲良喜。
至夜，父子同寝如故，另洁一舍舍琼华。儿母之，琼华亦善抚儿，戚党闻之，皆𫗬仲，两人皆乐受之。客至治具，琼华悉为营备，仲亦不问所自来。琼华渐出金珠赎故产，因而婢仆马牛日益繁盛。仲每谓琼华曰：「仆醉时卿当避匿，勿使我见。」琼华笑诺之。一日大醉，急唤琼华，琼华艳妆出，仲视之，良久，忽大喜，蹈舞若狂，曰：「吾悟矣！」酒顿醒，觉世界光明，所居庐舍，尽为玉宇琼楼，移时始已。由此不复饮市上，惟对琼华饮。琼华茹素，以茶茗侍。一日微醺，命琼华为之按股，见股上刲痕，化为两朵赤菡，隐起肉际，奇之，仲笑曰：「卿视此花放后，二十年假夫妻分手矣。」琼华亦信之。既为阿辛完婚，琼华渐以家事付新妇，与仲别院居。子及妇日三朝，非疑难事不以闻。役二婢：一温酒，一瀹茗而已。
一日琼华至儿所，儿媳多所咨白，良久而返，辛亦从往见父。入门，见仲白足坐榻上，闻声，开眸微笑曰：「母子来大好！」即复瞑，琼华大惊曰：「君欲何为？」视其股上，莲花大放。试之，气已绝，急以两手捻合其花，且祝曰：「妾千里从君，大非容易。为君教子训妇，亦有微恩。即差二三年，何不少待也？」一炊黍时，忽开眸笑曰：「卿自有卿事，何必又牵一人作伴也？无已，姑为卿留。」琼华释手，则花已复合，于是居处言笑如初。
积三年余，琼华年近四旬，犹窈窕如二十许人。忽谓仲曰：「凡人死后，被人捉头舁足，殊不雅洁。」遂命工治双槥。辛骇问之，答云：「非汝所知。」工既竣，沐浴粧竟，谓子及妇曰：「我将死矣。」辛泣曰：「数年赖母经纪，始不冻馁。母尚未得一享安逸，何遂舍儿而去？」曰：「父种福而子享，奴婢牛马骗债者填偿汝父，我无功焉。我本散花天女，偶涉凡念，遂谪人间三十余年，今限已满。」遂登木自入，再呼之，双目已合。辛哭告父，父不知何时已僵，衣冠俨然。号恸欲绝。入棺，并停堂中，数日未殓，冀其复返。光明生于股际，照彻四壁，琼华棺内则香雾喷溢，近舍皆闻。棺既阖，香光遂渐灭。
既殡，乐氏诸子弟觊觎其有，共谋逐辛，讼诸官，官莫能辨，拟以田产半给诸乐，辛不服，以词质郡，久不决。初，顾嫁女于雍，经年余，雍流寓于闽，音耗遂绝。顾老无子，苦忆女，遂诣婿所，则女死而甥已逐，忿质公庭。雍惧，重赂之，顾不受，必欲得甥。雍穷觅郡邑，半年不得，夫妇皆被刑辱。顾偶于途中，见彩舆过，邪避道左，舆中一美人呼曰：「彼非顾翁耶？」顾诺，女子曰：「汝甥即吾子，现在乐家，勿讼也。甥方有难，宜急往。」顾欲详诘，舆已去远，顾乃受赂如西安。至，则讼方沸腾，顾即自投至官言，女大归日，再醮日，及生子年月，历历甚悉。诸乐皆被杖逐，案遂结。既归，言其见美人之日，即琼华殁日，此时讼犹未兴也。辛为顾移家来，授庐赠婢，六十余，生一子，辛亦顾恤之。
异史氏曰：断荤戒酒，佛之似也。烂熳天真，佛之真也。乐仲对丽人，直视之为香洁道伴，不作温柔乡观也。寝处三十年，若有情，若无情，此为菩萨真面目，世中人乌得而测之哉？
