苗生
龚生，岷州人。赴试西安，憩于旅舍，沽酒自酌。一伟丈夫入，坐与扳谈，生举卮劝客，客亦不辞，自言苗姓，言剧粗豪。生以其不文，偃蹇遇之。尊既尽，不复唤，苗曰：「措大饮酒，使人闷损矣。」起向垆头出前行沽，提一巨瓻而入。生辞不饮，苗捉臂劝釂，臂痛欲折，生不得已，为尽数觞。苗以羹椀自吸，笑曰：「仆不善劝客，行止惟君所便。」生即治装行，约数里，马病，卧于途，坐待路侧，行李重累，无所方计。苗寻至，诘知其故，遂谢装付仆，己乃以肩承马腹而荷之，趋二十余里，始至逆旅，释马就枥。移时，生主仆方至，生乃惊为神人，相待优渥，沽酒市饭，与共餐饮。苗曰：「仆善饭，非君所能饱，饮可也。」引尽一瓻乃起而别，曰：「君医马尚须时日，余不能待，行矣。」遂去。
后生闱毕，三四友人邀登华山，藉地作筵。方共宴笑，苗忽至，左携巨尊，右提豚肘，掷地曰：「闻诸君登临，敬附骥尾。」众起为礼，相并杂坐，豪饮甚懽。众欲联句，苗争曰：「纵饮甚乐，何必愁思？」众不听，设金谷之罚。苗曰：「不佳者，当以军法从事。」众笑曰：「其罪不至于此。」苗曰：「如不见诛，仆武夫亦能之也。」首座靳生曰：「绝𪩘凭临眼界空。」苗信口而续之曰：「唾壶击缺剑光红。」下座沉吟既久，苗遂引壶自倾。移时以次属句，渐涉鄙俚。苗呼曰：「只此已足，如赦我者，勿作矣。」众弗之听。苗不可复忍，遽作龙吟，山谷响应，又起俛仰为狮子舞。诗思既乱，众乃罢吟，因而飞觞再酌。时已半醉，客又互诵闱中作，迭相赞赏。苗不欲听，牵生豁拳，二人胜负屡分，而诸客诵赞未已。苗厉声曰：「仆听之已悉。此等文，只宜向床头对婆子读耳，广众中剌剌者可厌也。」众有惭色，又更恶其粗莽，遂益高吟。苗怒甚，伏地大吼，立化为虎，扑杀诸客，咆哮而去。所存者，惟生及靳。
靳是科领荐。后三年，再经华阴，忽见嵇生，亦山上被噬者，大恐欲驰。嵇捉鞚使不得行，靳乃下马，问其何为？答曰：「我今为苗氏之伥，从役良苦，必再杀一士人，始可相代。三日后，应有儒服儒冠者见噬于虎，然必在苍龙岭下，始是代某者。君于是日多邀文士于此，即为故人谋也。」靳不敢辩，敬诺而别。至寓所，筹思终夜，莫知为谋，自拚背约，以听鬼耳。适有表戚蒋生来，靳述其异。蒋名下士，邑尤生考居其右，窃怀忌嫉。闻靳言，阴欲陷之，折简邀尤，与共登临，自乃著白衣而往，尤亦不解其意。至岭半，肴酒并陈，敬礼备至。会郡守登岭上，守故与蒋为通家，闻蒋在下，遣人召之。蒋不敢以白衣往，遂与尤易冠服，交著未竟，虎骤至，衔蒋而去。
异史氏曰：得意津津者，捉襟袖，强人听闻；闻者欠伸屡作，欲睡欲遁，而诵者足蹈手舞，茫不自觉。知交者，亦当从旁肘之蹑之，恐座中有不耐事之苗生也。
