吴门画工
吴门画工某，忘其名。喜绘吕祖，每想像而神会之，希幸一遇。虔结在念，靡刻不存。一日，值群丐饮郊郭间，内一人敝衣露肘，而神采轩豁。心忽动，疑为吕祖。谛视觉愈确，遂捉其臂曰：「君吕祖也。」丐者大笑。某坚执为是，伏拜不起。丐者曰：「我即吕祖，汝将奈何？」某叩头，但祈指教。丐者曰：「汝能相识，可谓有缘。然此处非语所，夜间当相见也。」再欲遮问，转盼已杳。骇叹而归。至夜，果梦吕祖来，曰：「念子志虑耑诚，特来一见。但汝骨气贪吝，不能为仙。我使子见一人可也。」即向空一招，遂有一丽人蹑空而下，服饰如贵嫔，容光袍仪，焕映一室。吕祖曰：「此乃董娘娘，子审志之。」既而又问：「记得否？」答：「已记之。」又曰：「勿忘却。」俄而丽者去，吕祖亦去。醒而异之，即梦中所见，肖而藏之，终亦不解所谓。
后数年，偶游于都。会董妃薨，上念其贤，将为肖像。诸工群集，口授心拟，终不能似。某忽触念梦中人，得无是耶？以图呈进。宫中传览，皆谓神肖。由是授官中书，辞不受；赐万金。于是名大噪。贵戚家争遗重币，乞为先人传影。但悬空摹写，罔不曲似。浃辰之间，累数巨万。莱芜朱拱奎曾见其人。
