捉狐
孙翁者，余姻家清服之伯兄也。素有胆，一日昼卧，仿佛有物登床，遂觉身摇摇如驾云雾，窃意无乃魇狐耶？微窥之，物大如猫，黄毛而碧嘴，自足边来，蠕蠕伏行，如恐翁寤。逡巡附体，著足，足痿；著股，股耎。甫及腹，翁骤起，按而捉之，握其项，物鸣，急莫能脱。翁亟呼夫人，以带絷其腰，乃执带之两端，笑曰：「闻汝善化，今注目在此，看作如何化法？」言次，物忽缩其腹，细如管，几脱去。翁大愕，急力缚之，则又鼓其腹，粗如椀，坚不可下，力稍懈，又缩之。翁恐其脱，命夫人急杀之，夫人张皇四顾，不知刀之所在。翁左顾示以处。比回首，则带在手如环然，物已渺矣。
