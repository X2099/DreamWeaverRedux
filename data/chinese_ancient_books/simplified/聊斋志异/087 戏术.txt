戏术
有桶戏者，桶可容升；无底，中空，亦如俗戏。戏人以二席置街上，持一升入桶中；旋出，即有白米满升，倾注席上；又取又倾，顷刻两席皆满。然后一一量入，毕而举之，犹空桶。奇在多也。
利津李见田，在颜镇闲游陶场，欲市巨瓮，与陶人争直，不成而去。至夜，窰中未出者六十余瓮，启视一空。陶人大惊，疑李，踵门求之。李谢不知。固哀之，乃曰：「我代汝出窰，一瓮不损，在魁星楼下非与？」如言往视，果一一俱在。楼在镇之南山，去场三里余。佣工运之，三日乃尽。
