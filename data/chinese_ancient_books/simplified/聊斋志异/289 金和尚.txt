金和尚
金和尚，诸城人。父无赖，以数百钱鬻于五连山寺，少顽钝，不能肄清业，牧猪赴市，若为佣。后本师死，稍有所遗，金卷怀离寺，作杂负贩，饮羊登垄，计最工，数年暴富。买田宅于水坡里，弟子繁有徒，食指日千计，遶里千百亩，悉良沃，金抚有之。里中甲第数十，皆僧无人，即有，亦其贫无业，携妻子僦屋佃田者也。类凡数百家，每一门内，四缭连屋，皆此辈列而居。僧舍其中，前有厅事，梁楹节棁，绘金碧射人眼，堂上几屏，其光可鉴。又其后为内寝，朱帘绣幙，兰麝香充溢喷人，螺钿雕檀为床，床上锦茵褥褶叠厚尺有咫，壁上美人山水诸名迹，悬粘几无隙处。一声长呼，门外数十人轰应如雷，细缨革靴者，乌而集，鹄而立，当事揜口语，侧耳以听。客仓猝至，十余筵咄嗟可办，肥浓蒸薰，纷纷狼藉如雾霈。但不敢公然蓄歌妓，而狡童十数辈，皆慧黠能媚人，皂纱缠头唱艳曲，听睹亦颇不恶。金一出，前后数十骑，腰弓矢相摩戛，奴辈呼之皆以爷，即邑之人若民，或祖之，伯叔之，不以师，不以上人，不以禅号也。其徒出，稍稍杀于金，而风鬃云辔，亦略与贵公子等。
金又广结纳，即千里外呼吸可通，以此挟方面短长，偶气触之，辄惕自惧。而其为人鄙不文，顶趾无雅骨，生平不奉一经，持一呪，迹不履寺院，室中亦未尝蓄铙鼓。此等物，门人辈弗及见，并弗及闻。凡僦屋者，妇女浮丽如京都，脂泽金粉，皆取给于僧，僧亦不之靳。以故里中不田而农者以百数，时而佃户决僧瘗床下，亦不甚穷诘，但逐去之，其积习然也。
金又买异姓儿，子之，延儒师教帖括业。儿慧能文，因令入邑庠，旋援例作太学生。未几，赴北闱，领乡荐，由是金之名以太公噪。向之爷之者太之，膝席者皆垂手执耳孙礼。无何，太公僧薨，孝廉缞麻卧苫块，北面称孤，诸门人释杖满床榻，而灵帏后嘤嘤细泣，惟孝廉夫人一而已。士大夫妇咸华妆来，搴帏吊唁，冠盖舆马塞道路。殡日，棚阁云连，旛幢翳日。殉葬，束草黏五色金纸做冥物，舆盖数十事，马千蹄，美人百袂，方相方弼，著皂帛，首摩云，冥宅楼阁房廊亘数亩，万户千门，入者迷不可出，祭品象物，多步能指以名。会葬者盖相摩，上自方面，皆伛偻入，起拜凡八，邑贡监及簿史，以手据地叩即行，不敢劳公子，劳诸师叔也。倾国来瞻仰，男携妇，母襁儿，流汗相属于道。人声沸，百戏鞺鞳，都不可闻，立者自肩以下皆隐，惟见万头攒动而已。孕妇痛急欲产，诸女伴张裙为幄，罗守之，但闻啼，不暇问雌雄，断幅绷怀中，或扶之，或曳之，蹩躠以去，奇观哉！葬后，以金所遗资产，瓜分而二之，子一，门人一也。孝廉得半而居，第之南之北之西东，尽缁党，然皆兄弟行，痛痒犹相关云。
异史氏曰：此一派也，两宗未有，六祖无传，可谓独辟法门者矣。抑闻之，五蕴皆空，六尘不染，是为和尚。口中说法，座上参禅，是为和样。鞵香楚地，笠重吴天，是为和撞。鼓钲锽聒，笙管敖曹，是为和唱。狗苟钻缘，蝇营淫赌，是为和障。金也者，尚耶？样耶？撞耶？唱耶？抑地狱之障耶？
