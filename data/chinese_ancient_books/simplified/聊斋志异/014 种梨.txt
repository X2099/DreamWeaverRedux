种梨
有乡人货梨于市，颇甘芳，价腾贵。有道士破巾絮衣，丐于车前，乡人咄之，亦不去，乡人怒，加以叱骂。道士曰：「一车数百颗，老衲止丐其一，于居士亦无大损，何怒为？」观者劝置劣者一枚，令去，乡人执不肯。肆中佣保者，见喋聒不堪，遂出钱市一枚，付道士，道士拜谢，谓众曰：「出家人不解吝惜，我有佳梨，请出供客。」或曰：「既有之，何不自食？」曰：「吾特需此核作种。」于是掬梨大啗，且尽，把核于手，解肩上镵，坎地深数寸，纳之而覆以土，向市人索汤沃灌。好事者于临路店索得沸沈，道士接浸坎处。万目攒视，见有勾萌出，渐大，俄成树，枝叶扶疏，倏而花，倏而实，硕大芳馥，累累满树。道人乃即树头，摘赐观者，顷刻而尽。已，乃以镵伐树，丁丁良久乃断，带叶荷肩头，从容徐步而去。
初，道士作法时，乡人亦杂众中，引领注目，竟忘其业。道士既去，始顾车中，则梨已空矣，方悟适所俵散，皆己物也。又细视车上一靶亡，是新凿断者，心大愤恨，急迹之，转过墙隅，则断靶弃垣下，始知所代梨本，即是物也。道士不知所在，一市粲然。
异史氏曰：乡人愦愦，憨状可掬，其见笑于市人，有以哉。每见乡中称素封者，良朋乞米，则怫然，且计曰：「是数日之资也。」或劝济一危难，饭一茕独，则又忿然计曰：「此十人五人之食也。」甚而父子兄弟，较尽锱铢。及其淫博迷心，则倾囊不吝；刀锯临颈，则赎命不遑。诸如此类，正不胜道，蠢尔乡人，又何足怪？
