石清虚
邢云飞，顺天人。好石，见佳石，不靳重直。偶渔于河，有物挂网，沉而取之，则石径尺，四面玲珑，峰峦叠秀。喜极，如获异珍。既归，雕紫檀为座，供诸案头。每值天欲雨，则孔孔生云，遥望如塞新絮。
有势豪某，踵门求观，既见，举付健仆，策马竟去，邢无奈，顿足悲愤而已。仆负石至河滨，息肩桥上，忽失手堕河。豪怒，鞭仆。即出金，雇善泅者，百计冥搜，竟无可见。乃悬金署约而去。由是寻石者日盈于河，迄无获者。
后邢至落石处，临流於邑，但见河水清澈，则石固在水中。邢大喜，解衣入水，抱之而出，檀座犹存。既归，不肯设诸厅事，洁内室供之。一日，有老叟款门而请，邢托言石失已久。叟笑曰：「客舍非耶？」邢便请入舍，以实其无，既入，则石果陈几上，错愕不能言。叟抚石曰：「此吾家故物，失去已久，今固在此耶。既见之，请即赐还。」邢窘甚，遂与争作石主，叟笑曰：「既汝家物，有何验证？」邢不能答，叟曰：「仆则故识之，前后九十二窍，巨孔中五字云：『清虚天石供。』」邢审视，孔中果有小字，细如粟米，竭目力裁可辨认；又数其窍，果如所言。邢无以对，但执不与。叟笑曰：「谁家物，而凭君作主耶？」拱手而出，邢送至门外，既还，则石失所在，大惊，疑叟，急追之，则叟缓步未远，奔去牵其袂而哀之。叟曰：「奇矣！径尺之石，岂可以手握袂藏者耶？」邢知其神，强曳之归，长跪请之。叟乃曰：「石果君家者耶？仆家者耶？」答曰：「诚属君家，但求割爱耳。」叟曰：「既然，则石固在是。」入室，则石已在故处。叟曰：「天下之宝，当与爱惜之人。此石能自择主，仆亦喜之。然彼急于自见，其出也早，则魔劫未除。实将携去，待三年后，始以奉赠。既欲留之，当减三年寿数，始可与君相终始。君愿之乎？」曰：「愿。」叟乃以两指捏一窍，窍软如泥，随手而闭二三窍已。曰：「石上窍数，即君寿也。」作别欲去。邢苦留之，辞甚坚，问其姓字，亦不言，遂去。
积年余，邢以故他出，夜有小偷入室，诸无所失，惟窃石而去。邢归，悼丧欲死，访察购求，全无踪绪。积有数年，偶入报国寺，见卖石者，近视，则故物也，将便认取，卖者不服，因负石至官。官问：「何所质验？」卖石者能言窍数，邢问其他，卖石者不能言。邢乃言窍中五字及三指痕，理遂得申。官欲杖责卖石者，卖石者自言以二十金买诸市，遂释之。邢得石归，裹以锦，藏椟中，时出一赏，先焚异香，而后出之。
有尚书某，购以百金，而邢曰：「虽万金不易也。」尚书怒，阴以他事中伤之，邢被收，典质田产。尚书托他人风示其子，子告邢，邢愿以死殉石。妻窃与子谋，献石尚书家，邢出狱，始知，骂妻殴子，屡欲自经，皆以家人觉救，得不死。夜梦一丈夫来，自言石清虚。谓邢勿戚：「特与君年余别耳。明年八月二十日，昧爽时，可诣海岱门，以两贯相赎。」邢得梦，喜，谨志其日。而石在尚书家，更无出云之异，久亦不甚贵重之。明年，尚书以罪削职，寻死。邢如期诣海岱门，则其家人窃石出，将求售主，因以两贯市归。
后邢至八十九岁，自治葬具，又嘱子，必以石殉。既而果卒，子遵遗教，瘗石墓中。半年许，贼发墓，劫石去，子知之，莫可追诘。逾二三日，携仆在道，忽见两人，奔踬汗流，望空自投曰：「邢先生，勿相逼！我二人将石去，不过卖四两银耳。」遂絷送诸官，一讯遂伏。问石，则鬻诸官氏。取石至，官爱玩，欲得之，命寄诸库。吏举石，石忽堕地，碎为数十余片，罔不失色。官乃重械两盗而放之，邢子拾石出，仍瘗墓中。
异史氏曰：物之尤者祸之府。至欲以身殉石，亦痴甚矣！而卒之石与人相终始，谁谓石无情哉？古人云士为知己者死，非过也，石犹如此，而况人乎！
