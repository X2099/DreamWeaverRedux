狐梦
余友毕怡庵，倜傥不群，豪纵自喜，貌丰肥多髭，士林知名。尝以故，至叔刺史公之别业，休憩楼上。传言楼中故多狐。毕每读青凤传，心辄向往，恨不一遇。因于楼上摄思凝想，既而归斋，日已寖暮。时暑月燠热，当户而寝。睡中有人摇之，醒而却视，则一妇人，年逾不惑，而风韵犹存。毕惊起，问其谁何。笑曰：「我狐也。蒙君注念，心窃感纳。」毕闻而喜，投以嘲谑，妇笑曰：「妾齿加长矣，纵人不见恶，先自渐沮。有小女及笄，可侍巾栉。明宵，无寓人于室，当即来。」言已而去。
至夜，焚香坐伺，妇果携女至，态度娴婉，旷世无匹。妇谓女曰：「毕郎与有宿分，即须留止，明旦早归，勿贪睡也。」毕与握手入帏，款曲备至。事已，笑曰：「肥郎痴重，使人不堪。」未明即去，既夕，自来，曰：「姊妹辈将为我贺新郎，明日即屈同去。」问何所，曰：「大姊作筵主，去此不远也。」毕果候之，良久不至，身渐倦惰，才伏案头，女忽入曰：「劳君久伺矣。」乃握手而行。奄至一处，有大院落，直上中堂，则见灯烛荧荧，灿若星点。俄而主人出，年近二旬，淡妆绝美。敛衽称贺已，将践席，婢入白：「二娘子至。」见一女子入，年可十八九，笑向女曰：「妹子已破瓜矣，新郎颇如意否？」女以扇击背，白眼视之，二娘曰：「记儿时与妹相扑为戏，妹畏人数胁骨，遥呵手指，即笑不可耐。便怒我，谓我当嫁僬侥国小王子。我谓婢子他日嫁多髭郎，刺破小吻，今果然矣。」大娘笑曰：「无怪二娘怒诅也。新郎在侧，直尔憨跳。」
顷之，合尊促坐，宴笑甚懽。忽一少女抱一猫至，年可十一二，雏发未燥，而艳媚入骨。大娘曰：「四妹妹亦要见姊丈耶？此无坐处。」因提抱膝头，取肴果饵之。移时，转置二娘怀中，曰：「压我胫股酸痛。」二姊曰：「婢子许大，身如百钧重，我脆弱不堪。既欲见姊丈，姊丈故壮伟，肥膝耐坐。」乃捉置毕怀。入怀香輭，轻若无人。毕抱与同杯饮，大娘曰：「小婢勿过饮，醉失仪容，恐为姊夫所笑。」少女孜孜展笑，以手弄猫，猫戛然鸣。大娘曰：「尚不抛却，抱走蚤虱矣。」二娘曰：「请以猫奴为令，执箸交传，鸣处则饮。」众如其教。至毕，辄鸣，毕故豪饮，连举数觥，乃知小女子故捉令鸣也，因大喧笑。二姊曰：「小妹子归休，压煞郎君，恐三姊怨人。」小女郎乃抱猫去。
大姊见毕善饮，乃摘髻子，贮酒以劝。视髻，仅容升许，然饮之，觉有数斗之多，比干视之，则荷盖也。二娘亦欲相酬，毕辞不胜酒，二娘出一口脂合子，大如弹丸，酌曰：「既不胜酒，聊以示意。」毕视之，一吸可尽，接吸百口，更无干时。女在傍，以小莲杯易合子去，曰：「勿为奸人所弄。」置合案上，则一巨钵，二娘曰：「何预汝事？三日郎君，便如许亲爱耶！」毕持杯向口立尽，把之腻輭，审之，非杯，乃罗袜一钩，衬饰工绝。二娘夺骂曰：「猾婢！何时盗人履子去，怪道足冰冷也。」遂起，入室易舄。女酌毕，离席告别，女遂出村，使毕自归。瞥然醒寤，竟是梦景，而鼻口醺醺，酒气犹浓，异之。至暮，女来，曰：「昨宵未醉死耶？」毕言方疑是梦，女曰：「姊妹怖君狂噪，故托之梦，实非梦也。」
女每与毕弈，毕辄负，女笑曰：「君日嗜此，我谓必大高著，今视之，只平平耳。」毕求指诲，女曰：「弈之为术，在人自悟，我何能益君？朝夕渐染，或当有异。」居数月，毕觉稍进，女试之，笑曰：「尚未尚未。」毕出与所尝共弈者游，则人觉其异，咸奇之。毕为人坦直，胸无宿物，微泄之，女已知，责曰：「无惑乎，同道者不交狂生也。屡嘱慎密，何尚尔尔。」怫然欲去，毕谢过不遑，女乃稍解，然由此来寖疏矣。
积年余，一夕来，兀坐相向。与之弈，不弈；与之寝，不寝。怅然良久，曰：「君视我孰如青凤？」曰：「殆过之。」曰：「我自惭弗如。然聊斋与君文字交，请烦作小传，未必千载下无爱忆如君者。」毕曰：「夙有此志，曩遵旧嘱，故秘之。」女曰：「向为是嘱，今已将别，复何讳。」问何往，曰：「妾与四妹为西王母征作花鸟使，不复得来。」毕求赠言，曰：「盛气平，过自寡。」遂起，捉手曰：「君送我行。」至里许，洒涕分手，曰：「彼此有志，未必无会期也。」乃去。
康熙二十一年腊月十九日，毕子与余抵足绰然堂，细述其异。余曰：「有狐若此，则聊斋之笔墨有光矣。」遂志之。
