葛巾
常大用，洛人，癖好牡丹，闻曹州牡丹甲齐鲁，心向往之，适以他事如曹，因假搢绅之园居焉。而时方二月，牡丹未华，惟徘徊园中，目注勾萌，以望其坼，作怀牡丹诗百绝。未几，花渐含苞，而资斧将匮，寻典春衣，流连忘反。
一日，凌晨趋花所，则一女郎及老妪在焉。疑是贵家宅眷，亦遂遄返。暮而往，又见之，从容避去。微窥之，宫妆艳绝，眩迷之中，忽转一想：「此必仙人，世上岂有此女子乎？」急反身而搜之，骤过假山，适与媪遇。女郎方坐石上，相顾失惊，妪以身幛女，叱曰：「狂生何为？」生长跽曰：「娘子必是神仙。」妪咄之曰：「如此妄言，自当絷送令尹！」生大惧，女郎微笑曰：「去之。」过山而去。生返，不能徒步，意女郎归告父兄，必有诟辱之来，偃卧空斋，自悔孟浪。窃幸女郎无怒容，或当不复置念，悔惧交集，终夜而病。日已向辰，喜无问罪之师，心渐宁帖。而回忆声容，转惧为想，如是三日，憔悴欲死。秉烛夜分，仆已熟眠，妪入，持瓯而进曰：「吾家葛巾娘子，手合鸩汤，其速饮。」生闻而骇，既而曰：「仆与娘子夙无怨嫌，何至赐死？既为娘子手调，与其相思而病，不如仰药而死。」遂引而尽之。妪笑持瓯而去。生觉药气香冷，似非毒者，俄觉肺鬲宽舒，头颅清爽，酣然睡去。既醒，红日满窗，试起，病若失，心益信其为仙。无可夤缘，但于无人时，仿佛其立处坐处，虔拜而默祷之。
一日行去，忽于深树内觌面遇女郎，无他人，大喜，投地。女郎近曳之，忽闻异香竟体，即以手握玉腕而起，指肤软腻，使人骨节欲酥。正欲有言，老妪忽至，女令隐身石后，南指曰：「夜以花梯度墙，四面红窗者，即妾居也。」匆匆遂去。生怅然，魂魄飞散，莫能知其所往。至夜，移梯登南垣，则垣下已有梯在，喜而下，果见红窗。室中闻敲棋声，伫立不敢复前，姑逾垣归。少间，再过，子声犹繁，渐近窥之，则女郎与一素衣美人相对著，老妪亦在坐，一婢侍焉，又返。凡三往复，三漏已催，生伏梯上，闻妪出，云：「梯也，谁置此？」呼婢共移去之。生登垣，欲下无阶，恨悒而返。次夕复往，梯先设矣，幸寂无人，入，则女郎兀坐，若有思者。见生惊起，斜立含羞。生揖曰：「自谓福薄，恐于天人无分，亦有今夕耶？」言未及已，遥闻人语。女急曰：「玉版妹子来矣！君可姑伏床下。」生从之。无何，一女子入，笑曰：「败军之将，尚可复言战否？业已烹茗，敢邀为长夜之欢。」女郎辞以困惰，玉版固请之，女郎坚坐不行，玉版曰：「如此恋恋，岂藏有男子在室耶？」强拉之，出门而去。生膝行而出，恨绝，遂搜枕簟，冀一得其遗物。而室内并无香奁，祇床头有水精如意，上结紫巾，芳洁可爱，怀之，越垣归。自理襟袖，体香犹凝，倾慕益切。然因伏床之恐，遂有怀刑之惧，筹思不敢复往，但珍藏如意，以冀其寻。
隔夕，女郎果至，笑曰：「妾向以君为君子也，而不知寇盗也。」生曰：「良有之。所以偶不君子者，第望其如意耳。」乃揽体入怀，代解裙结。玉肌乍露，热香四流，偎抱之间，觉鼻息汗熏，无气不馥。因曰：「仆固意卿为仙人，今益知不妄。幸蒙垂盼，缘在三生。但恐杜兰香之下嫁，终成离恨耳。」女笑曰：「君虑亦过，妾不过离魂之倩女，偶为情动耳。此事要宜慎秘，恐是非之口捏造黑白，君不能生翼，妾不能乘风，则祸离更惨于好别矣。」生然之，而终疑为仙，固诘姓氏。女曰：「既以为仙，仙人何必姓名传。」问妪何人？曰：「此桑姥，妾少时受其露复，故不与婢辈同。」遂起，欲去，曰：「妾处耳目多，不可久羁，蹈隙当复来。」临别，索如意，曰：「此非妾物，乃玉版所遗。」问：「玉版为谁？」曰：「妾叔妹也。」付之，乃去。去后，衾枕皆染异香。由此三两夜辄一至，生惑之，不复思归，而囊橐既空，欲货马，女知之，曰：「君以妾故，泻囊质衣，情所不忍。又去代步，千余里将何以归？妾有私蓄，卿可助装。」生辞曰：「感卿情好，抚臆誓肌，不足论报，而又贪鄙，以耗卿财，何以为人矣？」女固强之，曰：「姑假君。」遂捉生臂，至一桑树下，指一石，曰：「转之！」生从之。又拔头上簪刺土数十下，曰：「爬之。」生又从之。则瓮口已见，女探之，出白镪近五十两许，生把臂止之，不听，又出十余铤，生强反其半，而后掩之。
一夕，谓生曰：「近日微有浮言，势不可长，此不可不预谋也。」生惊曰：「且为奈何？小生素迂谨，今为卿故，如寡妇之失守，不复能自主矣。一惟卿命，刀锯斧钺，亦所不遑顾耳！」女谋偕亡，命生先归，约会于洛。生治任旋里，拟先归而后逆之，比至，则女郎车适已至门。登堂朝家人，四邻惊贺，而并不知其窃而逃也。生窃自危，女殊坦然，谓生曰：「无论千里外非逻察所及，即或知之，妾世家女，卓王孙当无如长卿何也。」
生弟大器，年十七，女顾之曰：「是有慧根，前程尤胜于君。」完婚有期，妻忽夭殒，女曰：「妾妹玉版，君固尝窥见之，貌颇不恶，年亦相若，作夫妇可称嘉耦。」生闻之而笑，戏请作伐，女曰：「必欲致之，即亦非难。」喜问何术，曰：「妹与妾最相善。两马驾轻车，费一妪之往返耳。」生惧前情俱发，不敢从其谋，女固言不害。即命车，遣桑媪去。数日至曹，将近里门，媪下车，使御者止而候于途，乘夜入里。良久，偕女子来，登车遂发，昏暮即宿车中，五更复行。女郎计其时日，使大器盛服而逆之，五十里许，乃相遇，御轮而归，鼓吹花烛，起拜成礼。由此兄弟皆得美妇，而家又日以富。
一日，有大寇数十骑突入第，生知有变，举家登楼，寇入围楼，生俯问有雠否？答言：「无雠。但有两事相求：一则闻两夫人世间所无，请赐一见；一则五十八人，各乞金五百。」聚薪楼下，为纵火计以胁之。生允其索金之请，寇不满志，欲焚楼，家人大恐。女欲与玉版下楼，止之不听，炫妆而下，阶未尽者三级，谓寇曰：「我姊妹皆仙媛，暂时一履尘世，何畏寇盗？欲赐汝万金，恐汝不敢受也。」寇众一齐仰拜，喏声不敢。姊妹欲退，一寇曰：「此诈也！」女闻之，反身伫立，曰：「意欲何作，便早图之，尚未晚也。」诸寇相顾，默无一言，姊妹从容上楼而去，寇仰望无迹，哄然始散。
后二年，姊妹各举一子，始渐自言：「魏姓，母封曹国夫人。」生疑曹无魏姓世家，又且大姓失女，何得一置不问？未敢穷诘，而心窃怪之，遂托故复诣曹。入境咨访，世族并无魏姓，于是仍假馆旧主人，忽见壁有赠曹国夫人诗，颇涉骇异，因诘主人。主人笑，即请往观曹夫人，至则牡丹一本，高与簷等。问所由名，则以此花为曹第一，故同人戏封之。问其何种？曰：「葛巾紫也。」心益骇，遂疑女为花妖。既归，不敢质言，但述赠夫人诗以觇之。女蹙然变色，遽出，呼玉版抱儿至，谓生曰：「三年前感君见思，遂呈身相报，今见猜疑，何可复聚？」因与玉版皆举儿遥掷之，儿堕地并没。生方惊顾，则二女俱渺矣，悔恨不已。后数日，堕儿处生牡丹二株，一夜径尺，当年而花，一紫一白，朵如大盘，较寻常之葛巾、玉版，瓣尤繁碎。数年，茂荫成丛，移分他所，更变异种，莫能识其名。自此牡丹之盛，洛下无双焉。
异史氏曰：怀之专一，鬼神可通，徧反者亦不可谓无情也。少府寂寂，以花当夫人，况真能解语，何必力穷其源哉？惜常生之未达也。
