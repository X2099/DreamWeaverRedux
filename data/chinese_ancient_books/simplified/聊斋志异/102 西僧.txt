西僧
两僧自西域来，一赴五台，一卓锡泰山。其服色言貌，俱与中国殊异。自言：「历火燄山，山重重，气熏腾若炉灶。凡行必于雨后，心凝目注，轻迹步履之；悮蹴山石，则飞燄腾灼焉。又经流沙河，河中有水晶山，峭壁插天际，四面莹澈，似无所隔。又有隘，可容单车；二龙交角对口把守之。过者先拜龙；龙许过，则口角自开。龙色白，鳞鬣皆如晶然。」僧言：「途中历十八寒暑矣。离西土者十有二人，至中国仅存其二。西土传中国名山四：一泰山，一华山，一五台，一落伽也。相传山上遍地皆黄金，观音、文殊犹生。能至其处，则身便是佛，长生不死。」听其所言状，亦犹世人之慕西土也。倘有西游人，与东渡者中途相值，各述所有，当必相视失笑，两免跋涉矣。
