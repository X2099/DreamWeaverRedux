缢鬼
范生者，宿于逆旅。食后，烛而假寐。忽一婢来，襆衣置椅上；又有镜匳揥箧，一一列案头，乃去。俄一少妇自房中出，发箧开匳，对镜栉掠；已而髻，已而簪，顾影徘徊甚久。前婢来，进匜沃盥。盥已捧帨，既，持沐汤去。妇解襆出裙帔，炫然新制，就著之。掩衿提领，结束周至。范不语，中心疑怪，谓必奔妇，将严装以就客也。妇装讫，出长带，垂诸梁而结焉。讶之。妇从容跂双弯，引颈受缢。才一著带，目即含，眉即竖，舌出吻两寸许，颜色惨变如鬼。大骇奔出，呼告主人，验之已渺。主人曰：「曩子妇经于是，毋乃此乎？」吁！异哉！即死犹作其状，此何说也？
异史氏曰：「冤之极而至于自尽，苦矣！然前为人而不知，后为鬼而不觉，所最难堪者，束装结带时耳。故死后顿忘其他，而独于此际此境，犹历历一作，是其所极不忘者也。」
