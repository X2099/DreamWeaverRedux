真生
长安士人贾子龙，偶过邻巷，见一客，风度洒如。问之，则真生，咸阳僦寓者也。心慕之。明日，往投刺，适值其亡；凡三谒，皆不遇。乃阴使人窥其在舍而后过之，真走避不出；贾搜之始出。促膝倾谈，大相知悦。贾就逆旅，遣僮行沽。真又善饮，能雅谑，乐甚。酒欲尽，真搜箧出饮器，玉卮无当，注杯酒其中，盎然已满；以小琖挹取入壶，并无少减。贾异之，坚求其术。真曰：「我不愿相见者，君无他短，但贪心未净耳。此乃仙家隐术，何能相授。」贾曰：「冤哉！我何贪，间萌奢想者，徒以贫耳。」一笑而散。由是往来无间，形骸尽忘。每值乏窘，真辄出黑石一块，吹咒其上，以磨瓦砾，立刻化为白金，便以赠生；仅足所用，未尝赢余。贾每求益。真曰：「我言君贪，如何，如何！」贾思明告必不可得，将乘其醉睡，窃石而要之。
一日，饮既卧，贾潜起，搜诸衣底。真觉之曰：「子真丧心，不可处也！」遂辞别，移居而去。后年余，贾游河干，见一石莹洁，绝类真生物。拾之，珍藏若宝。过数日，真忽至，𥉉然若有所失。贾慰问之。真曰：「君前所见，乃仙人点金石也。曩从抱真子游，彼怜我介，以此相贻。醉后失去，隐卜当在君所。如有还带之恩，不敢忘报。」贾笑曰：「仆生平不敢欺友朋，诚如所卜。但知管仲之贫者，莫如鲍叔，君且奈何？」真请以百金为赠。贾曰：「百金非少，但授我口诀，一亲试之，无憾矣。」真恐其寡信。贾曰：「君自仙人，岂不知贾某宁失信于朋友者哉！」直授其诀。贾顾砌上有巨石，将试之。真掣其肘，不听前。贾乃俯掬半砖，置砧上曰：「若此者，非多耶？」真乃听之。贾不磨砖而磨砧；真变色欲与争，而砧已化为浑金。反石于真。真叹曰：「业如此，复何言。然妄以福禄加人，必遭天谴。如逭我罪，施材百具、絮衣百领，肯之乎？」贾曰：「仆所以欲得钱者，原非欲窖藏之也。君尚视我为守钱卤耶？」真喜而去。
贾得金，且施且贾；不三年，施数已满。真忽至，握手曰：「君信义人也！别后被福神奏帝，削去仙籍；蒙君博施，今以功德消罪。愿勉之，勿替也。」贾问真系天上何曹。曰：「我乃有道之狐耳。出身綦微。不堪孽累，故生平自爱，一毫不敢妄作。」贾为设酒，遂与懽饮如初。贾至九十余，狐犹时至其家。
长山某，卖解信药，即垂危，灌之无不活；然秘其方，即戚好不传也。一日，以株累被逮。妻弟饷食狱中，隐置信焉。坐待食已而后告之。不信。少顷，腹中溃动，始大惊，骂曰：「畜产速行！家中虽有药末，恐道远难俟；急于城中物色薜荔为为末，清水一琖，速将来！」妻弟如其教。迨觅至，某已呕泻欲死，急投之，立刻而安。其方自此逐传。此亦犹狐之秘其石也。
