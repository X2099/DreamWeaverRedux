雨钱
滨州一秀才，读书斋中。有款门者，启视，则皤然一翁，形貌甚古。延之入，请问姓氏。翁自言：「养真，姓胡，实乃狐仙。慕君高雅，愿共晨夕。」秀才故旷达，亦不为怪。遂与评驳今古。翁殊博洽，镂花雕缋，粲于牙齿；时抽经义，则名理湛深，尤觉非意所及。秀才惊服，留之甚久。
一日，密祈翁曰：「君爱我良厚。顾我贫若此，君但一举手，金钱宜可立致。何不小周给？」翁嘿然，似不以为可。少间，笑曰：「此大易事。但须得十数钱作母。」秀才如其请。翁乃与共入密室中，禹步作咒。俄顷，钱有数十百万，从梁间锵锵而下，势如骤雨。转瞬没膝；拔足而立，又没踝。广丈之舍，约深三四尺已来。乃顾语秀才：「颇厌君意否？」曰：「足矣。」翁一挥，钱即画然而止。乃相与扃户出。秀才窃喜，自谓暴富。顷之，入室取用，则满室阿堵物，皆为乌有，惟母钱十余枚，寥寥尚在。秀才失望，盛气向翁，颇怼其诳。翁怒曰：「我本与君文字交，不谋与君作贼！便如秀才意，只合寻梁上君交好得，老夫不能承命！」遂拂衣去。
