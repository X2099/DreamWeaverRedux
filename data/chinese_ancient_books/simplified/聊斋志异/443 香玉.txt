香玉
劳山下清宫，耐冬高二丈，大数十围，牡丹高丈余，花时璀璨如锦，胶州黄生筑舍其中而读焉。一日遥自窗中见女郎，素衣掩映花间，心疑观中乌得有此？趋出，已遁去，由此屡见，遂隐身丛树中，以俟其至。无何，女郎又偕一红裳者来，遥望之，艳丽双绝，行渐近，红裳者却退，曰：「此处有人。」生乃暴起，二女惊奔，袖裙飘拂，香风流溢，追过短墙，寂然已杳。爱慕殷切，因题树上云：「无限相思苦，含情对短窗。恐归沙咤利，何处觅无双？」
归斋冥想，女郎忽入，惊喜承迎。女笑曰：「君汹汹似强寇，使人恐怖，不知君竟骚士，无妨相亲。」生略叩生平，曰：「妾小字香玉，隶籍平康巷，被道士闭置山中，实非所愿。」生问：「道士何名？当为卿一涤此垢。」女曰：「不必，彼亦未敢相逼。借此与风流士长作幽会，亦佳。」问：「红衣者谁？」曰：「此名绛雪，亦妾义姊。」遂相狎。既醒，曙色已红，女急起，曰：「贪欢忘晓矣。」著衣易履，且曰：「妾酬君作口舌，勿笑也。良夜更易尽，朝暾已上窗。愿如梁上燕，栖处自成双。」
生握腕曰：「卿秀外慧中，使人爱而忘死。顾一日之去，如千里之别，卿乘间常来，勿待夜也。」女诺之。由此夙夜必偕。每使邀绛雪来，辄不至，生以为恨。女曰：「绛姊性殊落落，不似妾情痴也。当从容劝驾，不必过急。」一夕，女惨然入，曰：「君陇不能守，尚望蜀耶？今长别矣。」问：「何之？」以袖拭泪，曰：「此有定数，难为君言。昔日佳什，今成谶语矣。『佳人已属沙咤利，义士今无古押衙』，可为妾咏。」诘之，不言，但有呜咽，竟夜不眠，早旦而去，生怪之。次日，有即墨蓝氏，入宫游瞩，见白牡丹，悦之，掘移迳去，生始悟香玉乃花妖也，怅惋不已。过数日，闻蓝氏移花至家，日就萎悴，恨极，作哭花诗五十首，日日临穴，涕洟其处。
一日凭吊而返，遥见红衣人，挥涕穴侧，从容而近就之，女亦不避，生因把袂，相向汍澜。已而挽请入室，女亦从之。叹曰：「童稚之姊妹，一朝断绝。闻君哀伤，弥增妾恸，泪堕九泉，或当感诚再作。然死者神气已散，仓猝何能与吾两人共谈笑也。」生曰：「小生薄命，妨害情人，当亦无福可消双美。曩频烦香玉，道达微忱，胡再不临？」女曰：「妾以年少书生，什九薄幸，不知君固至情人也。然妾与君交，以情不以淫，若昼夜狎暱，则妾所不能矣。」言已，告别，生曰：「香玉长离，使人寝食俱废。赖卿少留，慰此怀思，何决绝如是？」女乃止，过宿而去，数日不复至。
冷雨幽窗，苦怀香玉，辗转床头，泪凝枕簟。揽衣更起，挑灯命笔，踵前韵曰：「山院黄昏雨，垂帘坐小窗。相思人不见，中夜泪双双。」诗成自吟。忽窗外有人曰：「作者不可无和。」听之，绛雪也。启门内之，女视诗，即续其后曰：「连袂人何处？孤灯照晚窗。空山人一个，对影自成双。」生读之泪下，因怨相见之疏，女曰：「妾不能如香玉之热，但可少慰君寂寞耳。」生欲与狎，曰：「相见之欢，何必在此。」于是至无聊时，女辄一至，至则宴饮酬唱，有时不寝遂去，生亦听之。谓之曰：「香玉吾爱妻，绛雪吾良友也。每欲相问，卿是院中第几株？早以见示，仆将把植家中，免似香玉被恶人夺去，贻恨百年。」女曰：「故土难移，告君亦无益也。妻尚不能终从，况友乎？」生不听，捉臂而出，每至壮丹下，辄问：「此为卿否？」女不言，掩口笑之。适生以残腊归过岁，二月间，忽梦绛雪至，愀然曰：「妾有大难！君急往，尚得相见，迟无及矣。」醒而异之，急命仆马，星驰至山。则道士将建屋，有一耐冬，碍其营造，工师方纵斤矣，生知所梦即此，急止之。入夜，绛雪来谢，生笑曰：「向不实告，宜遭此厄。今而后知卿矣，卿如不至，当以艾炷相炙。」女曰：「妾固知君如此，曩故不敢相告。」坐移时，生曰：「今对良友，益思艳妻。久不哭香玉，卿能从我哭乎？」二人乃往，临穴洒涕，至一更向尽，绛雪抆泪劝止，乃还。
又数夕，生方独居凄恻，绛雪笑入曰：「喜信报君知，花神感君至情，俾香玉复降宫中。」生喜问：「何时？」答曰：「不知，要不远耳。」天明下榻，生曰：「仆为卿来，勿长使人孤寂。」女笑诺。两夜不至，生往抱树，摇动抚摩，频唤绛雪，久之无声，乃返。对烛团艾，将以灼树，女遽入，夺艾弃之，曰：「君恶作剧，使人创痏，当与君绝矣。」生笑拥之。坐方定，香玉盈盈而入，生望见，泣下流离，急起把握，香玉以一手捉绛雪，相对悲哽。已而坐道离苦，生把之觉虚，如手自握，惊其不类曩昔。香玉泫然曰：「昔妾花之神，故凝；今妾花之鬼，故散也。今虽相聚，君勿以为真，但作梦寐观可耳。」绛雪曰：「妹来大好，妾被汝家男子纠缠死矣。」遂辞而去。
香玉款爱如生平，但偎傍之间，髣髴以身就影。生邑邑不懽，香玉亦俯仰自恨，曰：「君以白蔹屑，少杂硫黄，日酹妾一杯水，明年此日报君恩。」亦别而去。明日往观故处，则牡丹萌生矣。生从其言，日加培溉，又作雕阑以护之。香玉来，感激甚至。生谋移植其家，女不可，曰：「妾弱质，不堪复戕。且物生各有定处，妾来原不拟生君家，违之反促年寿。但相怜爱，好合自有日耳。」生恨绛雪不至，香玉曰：「必欲强之使来，妾能致之。」乃与生挑灯出，至树下，取草一茎，布裳作度，以度树本，自下而上，至四尺六寸，按其处，使生以两爪齐搔之。俄绛雪从背后出，笑骂曰：「婢子来，益助桀为虐耶！」牵挽并入。香玉曰：「姊勿怪，暂烦陪侍郎君，一年后，不相扰矣。」自此遂以为常。
生视花芽，日益肥盛，春尽，盈二尺许。归后，亦以金遗道士，嘱令朝夕培养之。次年四月至宫，则花一朵，含苞未放，方流连间，花摇摇欲拆。少时已开，花大如盘，俨然有小美人坐蕊中。裁三四指，转瞬间，飘然已下，则香玉也。笑曰：「妾忍风雨以待君，君来何迟也！」遂入室。绛雪亦至，笑曰：「日日代人作妇，今幸退而为友。」遂相谈䜩赓和。至中夜，绛雪乃去，两人同寝，款洽一如当年。
后生妻卒，遂入山，不复归。是时，牡丹已大如臂，生每指之曰：「我他日寄魂于此，当生卿之左。」二女笑曰：「君勿忘之。」后十余年，忽病，其子至，对之而哀。生笑曰：「此我生期，非死期也，何哀为？」谓道士曰：「他日牡丹下有赤芽怒生，一放五叶者，即我也。」遂不复言。子舆擡而归，至家，寻卒。
次年，果有肥芽突出，叶如其数，道士以为异，益灌溉之。三年，高数尺，大拱把，但不花。老道士死，其弟子不知爱惜，因其不花，斫去之。白牡丹亦憔悴寻死，无何，耐冬亦死。
异史氏曰：情之结者，鬼神可通。花以鬼从，而人以魂寄，非其结于情者深耶？一去而两殉之，即非坚贞，亦为情死矣。人不能贞，犹是情之不笃耳。仲尼读唐棣而曰未思，信矣哉！
