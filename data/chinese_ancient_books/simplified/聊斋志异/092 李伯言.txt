李伯言
李生伯言，沂水人，抗直有肝胆。忽暴病，家人进药，却之曰：「吾病非药饵可疗。阴司阎罗缺，欲吾暂摄其篆耳。勿埋我，宜待之。」是日竟死。驺从导去，入一宫殿，进服冕，隶胥祇候甚肃。案上簿书丛沓，一宗，江南某，稽生平所私良家女八十二人，鞫之，佐证不诬，按冥律，宜炮烙。堂下有铜柱，高八九尺，围可一抱，空其中而炽炭焉。表里通赤，群鬼以铁蒺藜挞驱使登，手移足盘而上。甫至顶，则烟气飞腾，崩然一响如爆竹，人乃堕，团伏移时，始复苏。又挞之，爆堕如前。三堕，则匝地如烟而散，不复能成形矣。又一起，为同邑王某，被婢父讼盗占生女。王即生姻家。先是一人卖婢，王知其所来非道，而利其直廉，遂购之。至是，王暴卒。越日，其友周遇于途，知为鬼，奔避斋中，王亦从入，周惧而视，问所欲为？王曰：「烦作见证于冥司耳。」惊问何事？曰：「余婢实价购之，今被诬控，此事君亲见之，惟借季路一言，无他说也。」周固拒之。王出曰：「恐不由君耳。」未几，周果死，同赴阎罗质审。李见王隐存左袒意，忽见殿上火生，燄烧梁栋，李大骇，侧足立。吏隐进曰：「阴曹不与人世等，一念之私不可容，急消他念，则火自熄。」李敛神寂虑，火顿灭。已而鞫状，王与婢父反复相诘。问周，周以实告。王以故犯论笞，笞讫，遣人俱送回生，周与王皆三日而苏。
李视事毕，舆马而返。中途见缺头断足者数百辈，伏地哀鸣，停车研诘，则异乡之鬼，思践故土，恐关隘阻隔，乞求路引。李曰：「余摄任三日，已解任矣，何能为力？」众曰：「南村胡生将建道场，代嘱可致。」李诺之。至家，驺从都去，李乃苏。胡生字水心，与李善，闻李再生，便诣探省，李遽问清醮何时？胡讶曰：「兵燹之后，妻孥瓦全，向与室人作此愿心，未向一人道也。何知之？」李具以告，胡叹曰：「闺房一语，遂播幽冥，可惧哉！」乃敬诺而去。次日，如王所，王犹惫卧，见李肃然起敬，申谢佑庇。李曰：「法律不能宽假。今幸无恙乎？」王云：「已无他症，但笞疮脓溃耳。」又二十余日始痊，臀肉腐落，瘢痕如杖者。
异史氏曰：阴司之刑，惨于阳世，责亦苛于阳世，然关说不行，则受残酷者不怨也。谁谓夜台无天日哉？第恨无火烧临民之堂廨耳。
