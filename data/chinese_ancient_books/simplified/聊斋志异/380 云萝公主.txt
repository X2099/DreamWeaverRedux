云萝公主
安大业，卢龙人。生而能言，母饮以犬血，始止。既长，韶秀，顾影无俦，又慧能读，世家争婚之。母梦曰：「儿当尚主。」信之，至十五六，迄无验，亦渐自悔。
一日，安独坐，忽闻异香，俄一美婢奔入，曰：「公主至。」即以长毡贴地，自门外直至榻前。方骇疑间，一女郎扶婢肩入，服色容光，映照四堵，婢即以绣垫设榻上，扶女郎坐。安仓皇不知所为，鞠躬便问：「何处神仙，劳降玉趾？」女郎微笑，以袍袖掩口，婢曰：「此圣后府中云萝公主也。圣后属意郎君，欲以公主下嫁，故使自来相宅。」安惊喜，不知置词，女亦俯首，相对寂然。
安故好棋，楸枰尝置坐隅，一婢以红巾拂尘，移诸案上，曰：「主日耽此，不知与粉侯孰胜？」安移坐近案，主笑从之，甫三十余著，婢竟乱之，曰：「驸马负矣！」敛子入奁曰：「驸马当是俗间高手，主仅能让六子。」乃以六黑子实局中，主亦从之。主坐次，辄使婢伏坐下，以背受足，左足踏地，则更一婢右伏，又两小鬟夹侍之。每值安凝思时，辄曲一肘伏肩上，局阑未结，小鬟笑云：「驸马负一子。」婢进曰：「主惰宜且退。」女乃倾身与婢耳语，婢出，少顷而还，以千金置榻上，告生曰：「适主言，居宅湫鄙，烦以此少致修饰，落成相会也。」一婢曰：「此月犯天刑，不宜建造，月后吉。」女起，生遮止，闭门，婢出一物，状类皮排，就地鼓之，云气突出，俄顷四合，冥不见物，索之已杳。母知，疑以为妖，而生神驰梦想，不能复舍，急于落成，无暇禁忌，刻日敦迫，廊舍一新。
先是有滦州生袁大用，侨寓邻坊，投刺于门。生素寡交，托他出，又窥其亡而报之。后月余，门外适相值，二十许少年也。宫绢单衣，丝带乌履，意甚都雅。略与顷谈，颇甚温谨，悦之，揖而入，请与对弈，互有赢亏，已而设酒留连，谈笑大懽。明日，邀生至其寓所，珍肴杂进，相待殷渥。有小童十二三许，拍板清歌，又跳掷作剧。生大醉，不能行，便令负之。生以其纤弱，恐不胜，袁强之，僮绰有余力，荷送而归，生奇之。次日，犒以金，再辞乃受。由此交情款密，三数日辄一过从。
袁为人简默，而慷慨好施，市有负债鬻女者，解囊代赎，无吝色，生以此益重之。过数日，诣生作别，赠象箸、楠珠等十余事，白金五百，用助兴作。生反金受物，报以束帛。后月余，乐亭有仕宦而归者，橐赀充牣，盗夜入执主人，烧铁钳灼，劫掠一空。家人识袁，行牒追捕。邻院屠氏，与生家积不相能，因其土木大兴，阴怀疑忌。适有小仆窃象箸卖诸其家，知袁所赠，因报大尹，尹以兵绕舍。值生主仆他出，执母而去，母衰迈，受惊，仅存气息，二三日不复饮食，尹释之。生闻母耗，急奔而归，则母病已笃，越宿遂卒，收殓甫毕，为捕役执去。尹见其年少温文，窃疑诬枉，故恐喝之，生实述其交往之由。尹问何以暴富，生曰：「母有藏镪，因欲亲迎，故治婚室耳。」尹信之，具牒解郡。邻人知其无事，以重金赂监者，使杀诸途。路经深山，被曳近削壁，将推堕之。计逼情危，时方急难，忽一虎自丛莽中出，囓二役皆死，衔生去。至一处，重楼叠阁，虎入，置之。见云萝扶婢出，凄然慰吊，曰：「妾欲留君，但母丧未卜窀穸，可怀牒到郡自投，保无恙也。」因取生胸前带，连结十余扣，嘱云：「见官时，拈此结而解之，可以弭祸。」生如其教，诣郡自投，太守喜其诚信，又稽牒，知其冤，销名令归。
至中途遇袁，下骑执手，备言情况，袁愤然作色，默不一语。生曰：「以君风采，何自污也？」袁曰：「某所杀皆不义之人，所取皆非义之财。不然，即遗于路者，不拾也。君教我固自佳，然如君家邻，岂可留在人间耶？」言已，超乘而去。生归殡母已，柴门谢客。忽一夜，盗入邻家，父子十余口，尽行杀戮，止留一婢，席卷赀物，与僮分携之，临去，执灯谓婢：「汝认之，杀人者我也，与人无涉。」并不启关，飞簷越壁而去。明日，告官，疑生知情，又捉生去，邑宰词色甚厉。生上堂握带，且辩且解，宰不能诘，又释之。既归，益自韬晦，读书不出，一跛妪执炊而已。
服既阕，日扫阶庭，以待好音。一日，异香满院，登阁视之，内外陈设焕然矣。悄揭画帘，则公主凝妆坐，急拜之。女挽手曰：「君不信数，遂使土木为灾，又以苫块之戚，迟我三年琴瑟。是急之而反以得缓，天下事大抵然也。」生将出赀治具，女曰：「勿复须。」婢探椟，肴羹热如新出于鼎，酒亦芳冽。酌移时，日已投暮，足下踏婢，渐都亡去。女四肢娇惰，足股屈伸，似无所著。生狎抱之，女曰：「君暂释手。今有两道，请君择之。」生问故，曰：「若为棋酒之交，可得三十年聚首；若作床第之欢，可六年谐合耳。君焉取？」生曰：「六年后再商之。」女乃默然，遂相燕好。女曰：「妾固知君不免俗道，此亦数也。」因使生蓄婢媪，别居南院，炊爨纺织，以作生计。北院中并无烟火，惟棋枰、酒具而已。户常阖，生推之，则自开，他人不得入也。然南院人作事勤惰，女辄知之，每使生往谴责，无不具服。女无繁言，无响笑，与有所谈，但俯首微哂。每并肩坐，喜斜倚人，生举而加诸膝，轻如抱婴。生曰：「卿轻若此，可作掌上舞。」曰：「此何难，但婢子之所为，不屑耳。飞燕原九姊侍儿，屡以轻佻获罪，怒谪尘间，又不守女子之贞，今已幽之。」阁上以锦袸布满，冬未尝寒，夏未尝热。女严冬皆著轻縠，生为制鲜衣，强使著之，逾时解去，曰：「尘浊之物，几于压骨成痨。」一日，抱诸膝上，忽觉沉倍曩昔，异之。笑指腹曰：「此中有俗种矣。」过数日，颦黛不食，曰：「近病恶阻，颇思烟火之味。」生乃为具甘旨，从此饮食遂不异于常人。一日曰：「妾质单弱，不任生产，婢子樊英颇健，可使代之。」乃脱衷服衣英，闭诸室，少顷，闻儿啼，启扉视之，男也。喜曰：「此儿福相，大器也。」因名大器。绷纳生怀，俾付乳媪，养诸南院。女自免身，腰细如初，不食烟火矣。
忽辞生，欲暂归宁。问返期，答以三日，鼓皮排，如前状，遂不见。至期不来，积年余，音信全渺，亦已绝望。生键户下帏，遂领乡荐，终不肯娶，每独宿北院，沐其余芳。一夜，辗转在榻，忽见灯火射窗，门亦自辟，群婢拥公主入。生喜起，问爽约之罪，女曰：「妾未愆期，天上二日半耳。」生得意自诩，告以秋捷，意主必喜。女愀然曰：「乌用是傥来者为？无足荣辱，止折人寿数耳。三日不见，入俗幛又深一层矣。」生由是不复进取。过数月，又欲归宁，生殊凄恋，女曰：「此去定早还，无烦穿望。且人生合离，皆有定数，撙节之则长，恣纵之则短也。」既去，月余即返。从此一年半岁辄一行，往往数月始还，生习为常，亦不之怪。
又生一子，女举之，曰：「豺狼也。」立命弃之，生不忍而止，名曰可弃。甫周岁，急为卜婚，诸媒接踵，问其甲子，皆谓不合，曰：「吾欲为狼子治一深圈，竟不可得，当令倾败六七年，亦数也。」嘱生曰：「记取四年后，侯氏生女，左胁有小赘疣，乃此儿妇。当婚之，勿较其门地也。」即令书而志之。后又归宁，竟不复返。生每以所嘱告亲友，果有侯氏女，生有疣赘，侯贱而行恶，众咸不齿，生竟媒定焉。
大器十七岁及第，娶云氏，夫妻皆孝友，父钟爱之。可弃渐长，不喜读，辄偷与无赖博赌，恒盗物偿戏债。父怒，挞之，卒不改，相戒隄防，无所得，遂夜出，小为穿窬，为主所觉，缚送邑宰。宰审其姓氏，以名刺送之归，父兄共絷之，楚掠惨棘，几于绝气，兄代哀免，始释之。父忿恚得疾，食锐减，乃为二子立析产书，楼阁沃田，尽归大器。可弃怨怒，夜持刀入室，将杀兄，误中嫂。先是主有遗袴绝轻耎，云拾作寝衣，可弃斫之，火星四射，大惧，奔去。父知，病益剧，数月寻卒。可弃闻父死，始归，兄善视之，而可弃益肆。年余，所分田产略尽，赴郡讼兄。官审知其人，斥逐之。兄弟之好遂绝。又逾年，可弃二十有三，侯女十五矣。兄忆母言，欲急为完婚，召至家，除佳宅与居，迎妇入门，以父遗良田，悉登籍交之，曰：「数顷薄产，为若蒙死守之，今悉相付。吾弟无行，寸草与之，皆弃也。此后成败在于新妇，若能令改行，无忧冻饿，不然，兄亦不能填无底壑也。」侯虽小家女，然固慧丽，可弃雅畏爱之，所言无敢违。每出，限以晷刻，过期则诟厉，不与饮食，可弃以此少敛。年余，生一子，妇曰：「我以后无求于人矣。膏腴数顷，母子何患不温饱？无夫焉，亦可也。」
会可弃盗粟出赌，妇知之，弯弓于门，以拒之。大惧，避去，窥妇入，逡巡亦入。妇操刀起，可弃返奔，妇逐砍之，断幅伤臀，血沾袜履。忿极，往诉兄，兄不礼焉，冤惭而去。过宿复至，跪嫂哀泣，求先容于妇，妇决绝不纳。可弃怒，将往杀妇，兄不语，可弃忿起，操戈直出。嫂愕然，欲止之，兄目禁之，俟其去，乃曰：「彼故作此态，实不敢归也。」使人觇之，已入家门。兄始色动，将奔赴之，而可弃已屏息出。盖可弃入家，妇方弄儿，望见之，掷儿床上，觅得厨刀，可弃惧，曳戈反走，妇逐出门外，始返。兄已得其情，故诘之，可弃不言，惟向隅泣，目尽肿。兄怜之，亲率之去，妇乃纳之。俟兄出，罚使长跪，要以重誓，而后以瓦盆赐之食。自此改行为善。妇持筹握算，日致丰盈，可弃仰成而已。后年七旬，子孙满前，妇犹时捋白须，使膝行焉。
异史氏曰：悍妻妒妇，遭之者，如疽附于骨，死而后已，岂不毒哉？然砒附天下之至毒也，苟得其用，瞑眩大瘳，非参苓所能及矣。而非仙人洞见脏腑，又乌敢以毒药贻子孙哉？
