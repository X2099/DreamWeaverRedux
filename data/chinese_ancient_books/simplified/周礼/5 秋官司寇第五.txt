秋官司寇第五
惟王建国，辨方正位，体国经野，设官分职，以为民极。乃立秋官司寇，使帅其属而掌邦禁，以佐王刑邦国。刑官之属：
大司寇：卿一人。
小司寇：中大夫二人。
士师：下大夫四人。
乡士：上士八人，中士十有六人，旅下士三十有二人；府六人，史十有二人，胥十有二人，徒百有二十人。
遂士：中士十有二人；府六人，史十有二人，胥十有二人，徒百有二十人。
县士：中士三十有二人；府八人，史十有六人，胥十有六人，徒百有有六十人。
方士：中士十有六人；府八人，史十有六人，胥十有六人，徒百有六十人。
讶士：中士八人；府四人，史八人，胥八人，徒八十人。
朝士：中士六人；府三人，史六人，胥六人，徒六十人。
司民：中士六人；府三人，史六人，胥三人，徒三十人。
司刑：中士二人；府一人，史二人，胥二人，徒二十人。
司刺：下士二人；府一人，史二人，徒四人。
司约：下士二人；府一人，史二人，徒四人。
司盟：下士二人；府一人，史二人，徒四人。
职金：上士二人，下士四人；府二人，史四人，胥八人，徒八十人。
司厉：下士二人；史一人，徒十有二人。
犬人：下士二人；府一人，史二人，贾四人，徒十有六人。
司圜：中士六人，下士十有二人；府三人，史六人，胥十有六人，徒百有六十人。
掌囚：下士十有二人；府六人，史十有二人，徒百有二十人。
掌戮：下士二人，史一人，徒十有二人。
司隶：中士二人，下士十有二人；府五人，史十人，胥二十人，徒二百人。
罪隶：百有二十人。
蛮隶：百有二十人。
闽隶：百有二十人。
夷隶：百有二十人。
貉隶：百有二十人。
布宪：中士二人，下士四人；府二人，史四人，胥四人，徒四十人。
禁杀戮：下士二人；史一人，徒十有二人。
禁暴氏：下士六人；史三人，胥六人，徒六十人。
野庐氏：下士六人；胥十有二人，徒百有二十人。
蜡氏：下士四人，徒四十人。
雍氏：下士二人，徒八人。
萍氏：下士二人，徒八人。
司寤氏：下士二人，徒八人。
司烜氏：下士六人，徒十有二人。
条狼氏：下士六人；胥六人，徒六十人。
修闾氏：下士二人；史一人，徒十有二人。
冥氏：下士二人，徒八人。
庶氏：下士一人，徒四人。
穴氏：下士一人，徒四人。
翨氏：下士二人，徒八人。
柞氏：下士八人，徒二十人。
薙氏：下士二人，徒二十人。
硩蔟氏：下士一人，徒二人。
翦氏：下士一人，徒二人。
赤犮氏：下士一人，徒二人。
蝈氏：下士一人，徒二人。
壶涿氏：下士一人，徒二人。
庭氏：下士一人，徒二人。
衔枚氏：下士二人，徒八人。
伊耆氏：下士一人，徒二人。
大行人：中大夫二人。
小行人：下大夫四人。
司仪：上士八人，中士十有六人。
行夫：下士三十有二人；府四人，史八人，胥八人，徒八十人。
环人：中士四人；史四人，胥四人，徒四十人。
象胥：每翟上士一人，中士二人，下士八人，徒二十人。
掌客：上士二人，下士四人；府一人，史二人，胥二人，徒二十人。
掌讶：中士八人；府二人，史四人，胥四人，徒四十人。
掌交：中士八人；府二人，史四人，徒三十有二人。
掌察：四方中士八人，史四人，徒十有六人。
掌货贿：下士十有六人；史四人，徒三十有二人。
朝大夫：每国上士二人，下士四人；府一人，史二人，庶子八人，徒二十人。
都则：中士一人，下士二人；府一人，史二人，庶子四人，徒八十人。
都士：中士二人，下士四人；府二人，史四人，胥四人，徒四十人。家士亦如之。
大司寇之职：
掌建邦之三典，以佐王刑邦国、诘四方：一曰刑新国用轻典，二曰刑平国用中典，三曰刑乱国用重典。
以五刑纠万民：一曰野刑，上功纠力；二曰军刑，上命纠守；三曰乡刑，上德纠孝；四曰官刑，上能纠职；五曰国邢，上愿纠暴。
以圜土聚教罢民，凡害人者，寘之圜土而施职事焉，以明刑耻之。其能改者，反于中国，不齿三年。其不能改而出圜土者，杀。
以两造禁民讼，入束矢于朝，然后听之。
以两剂禁民狱，入钧金，三日，乃致于朝，然后听之。
以嘉石平罢民，凡万民之有罪过而未丽于灋而害于州里者，桎梏而坐诸嘉石，役诸司空：重罪，旬有三日坐，朞役；其次，九日坐，九月役；其次，七日坐，七月役；其次，五日坐，五月役；其下罪，三日坐，三月役；使州里任之，则宥而舍之。
以肺石达穷民，凡远近惸独老幼之欲有复于上而其长弗达者，立于肺石三日，士听其辞，以告于上，而罪其长。
正月之吉，始和，布刑于邦国都鄙，乃县刑象之灋于象魏，使万民观刑象，挟日而敛之。凡邦之大盟约，莅其盟书，而登之于天府；大史、内史、司会及六官，皆受其贰而藏之。凡诸侯之狱讼，以邦典定之。凡卿大夫之狱讼，以邦灋断之。凡庶民之狱讼，以邦成弊之。
大祭祀，奉犬牲。若禋祀五帝，则戒之日，涖誓百官，戒于百族。及纳亨，前王祭之日，亦如之。奉其明水火。凡朝觐、会同，前王；大丧，亦如之。大军旅，涖戮于社。凡邦之大事，使其属跸。
小司寇之职：
掌外朝之政，以致万民而询焉，一曰询国危，二曰询国迁，三曰询立君。其位：王南乡，三公及州长百姓北面，群臣西面，群吏东面。小司寇摈以叙进而问焉，以众辅志而弊谋。
以五刑听万民之狱讼，附于刑，用情讯之；至于旬，乃弊之。读书，则用灋。凡命夫命妇不躬坐狱讼。凡王之同族有罪不即市。以五声听狱讼，求民情：一曰辞听，二曰色听，三曰气听，四曰耳听，五曰目听。
以八辟丽邦灋，附刑罚：一曰议亲之辟，二曰议故之辟，三曰议贤之辟，四曰议能之辟，五曰议功之辟，六曰议贵之辟，七曰议勤之辟，八曰议宾之辟。
以三刺断庶民狱讼之中：一曰讯群臣，二曰讯群吏，三曰讯万民。听民之所刺宥，以施上服下服之刑。及大比，登民数，自生齿以上，登于天府。内史、司会、冢宰贰之，以制国用。
小祭祀，奉犬牲。凡禋祀五帝，实镬水，纳亨，亦如之。大宾客，前王而辟，后、世子之丧亦如之。小师，涖戮。凡国之大事，使其属跸。
孟冬，祀司民，献民数于王，王拜受之，以图国用而进退之。岁终，则令群士计狱弊讼，登中于天府。正岁，帅其属而观刑象，令以木铎曰：「不用灋者，国有常刑！」令群士，乃宣布于四方，宪刑禁。乃命其属入会，乃致事。
士师之职：
掌国之五禁之灋，以左右刑罚：一曰宫禁，二曰官禁，三曰国禁，四曰野禁，五曰军禁。皆以木铎徇之于朝，书而县于门闾。
以五戒先后刑罚，毋使罪丽于民：一曰誓，用之于军旅；二曰诰，用之于会同；三曰禁，用诸田役；四曰纠，用诸国中；五曰宪，用诸都鄙。
掌乡合州党族闾比之联，与其民人之什伍，使之相安相受，以比追胥之事，以施刑罚庆赏。掌官中之政令。察狱讼之辞，以诏司寇断狱弊讼，致邦令。
掌士之八成：一曰邦汋，二曰邦贼，三曰邦谍，四曰犯邦令，五曰挢邦令，六曰为邦盗，七曰为邦朋，八曰为邦诬。
若邦凶荒，则以荒辩之灋治之。令移民通财，纠守缓刑。凡以财狱讼者，正之以傅别约剂。若祭胜国之社稷，则为之尸。王燕出入，则前驱而辟。祀五帝，则沃尸及王盥，洎镬水。凡刏珥，则奉犬牲。诸侯为宾，则帅其属而跸于王宫；大丧，亦如之。大师，帅其属而禁逆军旅者与犯师禁者而戮之。岁终，则令正要会。正岁，帅其属而宪禁令于国及郊野。
乡士：
掌国中。各掌其乡之民数而纠戒之。听其狱讼，察其辞。辩其狱讼，异其死刑之罪而要之，旬而职听于朝。司寇听之，断其狱，弊其讼于朝；群士司刑皆在，各丽其灋，以议狱讼。狱讼成，士帅受中；协日，刑杀，肆之三日。若欲免之，则王会其期。大祭祀，大丧纪，大军旅，大宾客，则各掌其乡之禁令，帅其属夹道而跸。三公若有邦事，则为之前驱而辟，其丧，亦如之。凡国有大事，则戮其犯命者。
遂士：
掌四郊。各掌其遂之民数而纠其戒令。听其狱讼，察其辞。辨其狱讼，异其死刑之罪而要之，二旬而职听于朝。司寇听之，断其狱，弊其讼于朝；群士司刑皆在，各丽其灋，以议狱讼。狱讼成，士师受中；协日就郊而刑杀，各于其遂肆之三日。若欲免之，则王令三公会其期。若邦有大事，聚众庶，则各掌其遂之禁令，帅其属而跸。六卿若有邦事，则为之前驱而辟，其丧，亦如之。凡郊有大事，则戮其犯命者。
县士：
掌野。各掌其县之民数，纠其戒令而听其狱讼，察其辞。辨其狱讼，异其死刑之罪而要之，三旬而职听于朝。司寇听之，断其狱，弊其讼于朝。群士司刑皆在，各丽其灋，以议狱讼。狱讼成，士师受中；协日刑杀，各就其县肆之三日。若欲免之，则王命六卿会其期。若邦有大役，聚众庶，则各掌其县之禁令。若大夫有邦事，则为之前驱而辟，其丧，亦如之。凡野有大事，则戮其犯命者。
方士：
掌都家。听其狱讼之辞，辨其死刑之罪而要之，三月而上狱讼于国。司寇听其成于朝，群士司刑皆在，各丽其灋，以议狱讼。狱讼成，士师受中，书其刑杀之成，与其听狱讼者。凡都家大事，聚众庶，则各掌其方之禁令。以时修其县灋，若岁终，则省之而诛赏焉。凡都家之士所上治，则主之。
讶士：
掌四方之狱讼，谕罪刑于邦国。凡四方之有治于士者造焉。四方有乱狱，则往而成之。邦有宾客，则与行人送逆之。入于国，则为之前驱而辟，野，亦如之。居馆，则帅其属而为之跸，诛戮暴客者。客出入，则道之；有治，则赞之。凡邦之大事，聚众庶，则读其誓禁。
朝士：
掌建邦外朝之灋。左九棘，孤卿大夫位焉，群士在其后；右九棘，公侯伯子男位焉，群吏在其后；面三槐，三公位焉，州长众庶在其后；左嘉石，平罢民焉；右肺石，达穷民焉。帅其属而以鞭呼趋，且辟禁慢朝错立族谈者。凡得获货贿人民六畜者，委于朝，告于士，旬而举之：大者公之，小者庶民私之。凡士之治有期日：国中一旬，郊二旬，野三旬，都三月，邦国朞。期内之治听，期外不听。凡有责者，有判书以治，则听。凡民同货财者，令以国灋行之；犯令者，刑罚之。凡属责者，以其地傅而听其辞。凡盗贼军乡邑及家人，杀之无罪。凡报雠雠者，书于士，杀之无罪。若邦凶荒、札丧、寇戎之故，则令邦国都家县鄙虑刑贬。
司民：
掌登万民之数。自生齿以上，皆书于版。辨其国中与其都鄙及其郊野，异其男女。岁登下其死生。及三年，大比，以万民之数诏司寇。司寇及孟冬祀司民之日，献其数于王；王拜受之，登于天府；内史、司会、冢宰贰之，以赞王治。
司刑：
掌五刑之灋，以丽万民之罪，墨罪五百，劓罪五百，宫罪五百，刖罪五百，杀罪五百。若司寇断狱弊讼，则以五刑之灋诏刑罚，而以辨罪之轻重。
司刺：
掌三刺三宥三赦之灋，以赞司寇听狱讼。壹刺曰讯群臣，再刺曰讯群吏，三刺曰讯万民。壹宥曰不识，再宥曰过失，三宥曰遗忘。壹赦曰幼弱，再赦曰老旄，三赦曰惷愚。以此三灋者，求民情，断民中，而施上服下服之罪，然后刑杀。
司约：
掌邦国及万民之约剂。治神之约为上，治民之约次之，治地之约次之，治功之约次之，治器之约次之，治挚之约次之。凡大约剂书于宗彝，小约剂书于丹图。若有讼者，则珥而辟藏，其不信者服墨刑。若大乱，则六官辟藏，其不信者杀。
司盟：
掌盟载之灋。凡邦国有疑会同，则掌其盟约之载，及其礼仪，北面诏明神，既盟，则贰之。盟万民之犯命者，诅其不信者，亦如之。凡民之有约剂者，其贰在司盟；有狱讼者，则使之盟诅。凡盟诅，各以其地域之众庶，共其牲而致焉；既盟，则为司盟共祈酒脯。
职金：
掌凡金玉锡石丹青之戒令。受其入征者，辨其物之媺恶与其数量，楬而玺之。入其金锡于为兵器之府，入其玉石丹青于守藏之府，入其要。掌受士之金罚货罚，入于司兵。旅于上帝，则共其金版，飨诸侯，亦如之。凡国有大故而用金石，则掌其令。
司厉：
掌盗贼之任器货贿。辨其物，皆有数量，贾而楬之，入于司兵。其奴，男子入于罪隶，女子入于舂槀。凡有爵者，与七十者，与未龀者，皆不为奴。
犬人：
掌犬牲。凡祭祀，共犬牲，用牷物，伏瘗，亦如之。凡几珥沈辜，用駹可也。凡相犬牵犬者属焉，掌其政治。
司圜：
掌收教罢民。凡害人者，弗使冠饰，而加明刑焉，任之以事而收教之。能改者，上罪三年而舍，中罪二年而舍，下罪一年而舍。其不能改而出圜土者，杀；虽出，三年不齿。凡圜土之刑人也，不亏体；其罚人也，不亏财。
掌囚：
掌守盗贼。凡囚者，上罪梏拲而桎，中罪桎梏，下罪梏，王之同族拲，有爵者桎，以待弊罪。及刑杀，告刑于王，奉而适朝士；加明梏以适士，而刑杀之。凡有爵者与王之同族，奉而适甸师氏，以待刑杀。
掌戮：
掌斩杀贼谍而搏之。凡杀其亲者，焚之；杀王之亲者，辜之。凡杀人者，踣诸市，肆之三日。刑盗于市。凡罪之丽于灋者，亦如之。唯王之同族与有爵者，杀之于甸师氏。凡军旅、田役，斩杀刑戮亦如之。墨者使守门，劓者使守关，宫者使守内，刖者使守囿，髡者使守积。
司隶：
掌五隶之灋，辨其物而掌其政令。帅其民而搏盗贼，役国中之辱事，为百官积任器，凡囚执人之事。邦有祭祀、宾客、丧纪之事，则役其烦辱之事。掌帅四翟之隶，使之皆服其邦之服，执其邦之兵，守王宫与野舍之厉禁。
罪隶：
掌役百官府与凡有守者，掌使令之小事。凡封国若家，牛助为牵徬。其守王宫与其厉禁者，如蛮隶之事。
蛮隶：
掌役校人养马。其在王宫者，执其国之兵以守王宫；在野外，则守厉禁。
闽隶：
掌役畜养鸟，而阜蕃教扰之。掌子则取隶焉。
夷隶：
掌役牧人养牛马，与鸟言。其守王宫者，与其守厉禁者，如蛮隶之事。
貉隶：
掌役服不氏而养兽，而教扰之。掌与兽言。其守王宫者，与其守厉禁者，如蛮隶之事。
布宪：
掌宪邦之刑禁。正月之吉，执旌节以宣布于四方；而宪邦之刑禁，以诘四方邦国及其都鄙，达于四海。凡邦之大事，合众庶，则以刑禁号令。
禁杀戮：
掌司斩杀戮者，凡伤人见血而不以告者，攘狱者，遏讼者，以告而诛之。
禁暴氏：
掌禁庶民之乱暴力正者，挢诬犯禁者，作言语而不信者，以告而诛之。凡国聚众庶，则戮其犯禁者以徇。凡奚隶聚而出入者，则司牧之，戮其犯禁者。
野庐氏：
掌达国道路，至于四畿；比国郊及野之道路宿息井树。若有宾客，则令守涂地之人聚之，有相翔者，诛之。凡道路之舟车轚互者，叙而行之。凡有节者及有爵者至，则为之辟。禁野之横行径逾者。凡国之大事，比修除道路者。掌凡道禁。邦之大师，则令埽道路，且以几禁行作不时者、不物者。
蜡氏：
掌除骴。凡国之大祭祀，令州里除不蠲，禁刑者、任人及凶服者，以及郊野；大师、大宾客，亦如之。若有死于道路者，则令埋而置楬焉，书其日月焉，县其衣服任器于有地之官，以待其人。掌凡国之骴禁。
雍氏：
掌沟渎浍池之禁，凡害于国稼者。春令为阱擭沟渎之利于民者，秋令塞阱杜擭。禁山之为苑泽之沈者。
萍氏：
掌国之水禁。几酒，谨酒。禁川游者。
司寤氏：
掌夜时。以星分夜，以诏夜士夜禁。御晨行者，禁宵行者、夜游者。
司烜氏：
掌以夫遂取明火于日，以鉴取明水于月，以共祭祀之明齍明烛，共明水。凡邦之大事，共坟烛庭燎。中春，以木铎修火禁于国中。军旅，修火禁。邦若屋诛，则为明竁焉。
条狼氏：
掌执鞭以趋辟。王出入，则八人夹道，公则六人，侯伯则四人，子男则二人。凡誓，执鞭以趋于前，且命之。誓仆右曰杀，誓驭曰车轘，誓大夫曰敢不关鞭五百，誓师曰三百，誓邦之大史曰杀，誓小史曰墨。
修闾氏：
掌比国中宿互𣝔者与其国粥，而比其追胥者而赏罚之。禁径逾者，与以兵革趋行者，与驰骋于国中者。邦有故，则令守其闾互，唯执节者不几。
冥氏：
掌设弧张。为阱擭以攻猛兽，以灵鼓敺之。若得其兽，则献其皮革齿须备。
庶氏：
掌除毒蛊，以攻说禬之，嘉草攻之。凡敺蛊，则令之，比之。
穴氏：
掌攻蛰兽，各以其物火之。以时献其珍异皮革。
翨氏：
掌攻猛鸟，各以其物为媒而掎之。以时献其羽翮。
柞氏：
掌攻草木及林麓。夏日至，令刊阳木而火之。冬日至，令剥阴木而水之。若欲其化也，则春秋变其水火。凡攻木者，掌其政令。
薙氏：
掌杀草。春始生而萌之，夏日至而夷之，秋绳而芟之，冬日至而耜之。若欲其化也，则以水火变之。掌凡杀草之政令。
硩蔟氏：
掌覆夭鸟之巢。以方书十日之号、十有二辰之号、十有二月之号、十有二岁之号、二十有八星之号，县其巢上，则去之。
翦氏：
掌除蠹物，以攻禜攻之；以莽草熏之，凡庶蛊之事。
赤犮氏：
掌除墙屋，以蜃炭攻之，以灰洒毒之。凡隙屋，除其貍虫。
蝈氏：
掌去鼃黾，焚牡蘜。以灰洒之，则死。以其烟被之，则凡水虫无声。
壶涿氏：
掌除水虫。以炮土之鼓敺之，以焚石投之。若欲杀其神，则以牡橭午贯象齿而沉之，则其神死，渊为陵。
庭氏：
掌射国中之夭鸟。若不见其鸟兽，则以救日之弓与救月之矢夜射之。若神也，则以大阴之弓与枉矢射之。
衔枚氏：
掌司嚻。国之大祭祀，令禁无嚻。军旅、田役，令衔枚。禁嘂呼叹鸣于国中者、行歌哭于国中之道者。
伊耆氏：
掌国之大祭祀，共其杖咸。军旅，授有爵者杖。共王之齿杖。
大行人：
掌大宾之礼及大客之仪，以亲诸侯。春朝诸侯而图天下之事，秋觐以比邦国之功，夏宗以陈天下之谟，冬遇以协诸侯之虑。时会以发四方之禁，殷同以施天下之政；时聘以结诸侯之好，殷覜以除邦国之慝；闲问以谕诸侯之志，归脤以交诸侯之福，贺庆以赞诸侯之喜，致禬以补诸侯之烖。
以九仪辨诸侯之命，等诸臣之爵，以同邦国之礼，而待其宾客。上公之礼：执桓圭九寸，缫藉九寸，冕服九章，建常九斿，樊缨九就，贰车九乘，介九人，礼九牢；其朝位，宾主之间九十步，立当车轵；摈者五人；庙中将币，三享。王礼再祼而酢，飨礼九献，食礼九举，出入五积，三问三劳。诸侯之礼：执信圭七寸，缫藉七寸，冕服七章，建常七斿，樊缨七就，贰车七乘，介七人，礼七牢；朝位，宾主之间七十步，立当前疾；摈者四人；庙中将币，三享。王礼壹祼而酢，飨礼七献，食礼七举，出入四积，再问再劳。诸伯执躬圭，其他皆如诸侯之礼。诸子执谷璧五寸，缫藉五寸，冕服五章，建常五斿，樊缨五就，贰车五乘，介五人，礼五牢；朝位，宾主之间五十步，立当车衡；摈者三人；庙中将币，三享。王礼壹祼不酢，飨礼五献，食礼五举，出入三积，壹问壹劳。诸男执蒲璧，其他皆如诸子之礼。
凡大国之孤，执皮帛以继小国之君。出入三积，不问，壹劳。朝位当车前。不交摈，庙中无相。以酒礼之。其他皆眡小国之君。凡诸侯之卿，其礼各下其君二等，以下及其大夫士，皆如之。
邦畿方千里。其外方五百里，谓之侯服，岁壹见，其贡祀物。又其外方五百里，谓之甸服，二岁壹见，其贡嫔物。又其外方五百里，谓之男服，三岁壹见，其贡器物。又其外方五百里，谓之采服，四岁壹见，其贡服物。又其外方五百里，谓之卫服，五岁壹见，其贡材物。又其外方五百里，谓之要服，六岁壹见，其贡货物。九州之外，谓之蕃国，世壹见，各以其所贵宝为挚。
王之所以抚邦国诸侯者，岁徧存，三岁徧覜，五岁徧省；七岁，属象胥、谕言语、协辞命；九岁，属瞽史、谕书名、听声音；十有一岁，达瑞节、同度量、成牢礼、同数器、修灋则；十有二岁，王巡守、殷国。
凡诸侯之王事，辨其位，正其等，协其礼，宾而见之。若有大丧，则诏相诸侯之礼。若有四方之大事，则受其币，听其辞。凡诸侯之邦交，岁相问也，殷相聘也，世相朝也。
小行人：
掌邦国宾客之礼籍，以待四方之使者。令诸侯春入贡，秋献功；王亲受之，各以其国之籍礼之。凡诸侯入王，则逆劳于畿。及郊劳，眡馆，将币，为承而摈。凡四方之使者，大客则摈，小客则受其币而听其辞。
使适四方，协九仪宾客之礼。朝、觐、宗、遇、会、同，君之礼也。存、覜、省、聘、问，臣之礼也。达天下之六节：山国用虎节，土国用人节，泽国用龙节，皆以金为之。道路用旌节，门关用符节，都鄙用管节，皆以竹为之。
成六瑞：王用瑱圭，公用桓圭，侯用信圭，伯用躬圭，子用谷璧，男用蒲璧。
合六币：圭以马，璋以皮，璧以帛，琮以锦，琥以绣，璜以黼；此六物者，以和诸侯之好故。
若国札丧，则令赙补之。若国凶荒，则令赒委之。若国师役，则令槁禬之。若国有福事，则令庆贺之。若国有祸烖，则令哀吊之。凡此五物者，治其事故。
及其万民之利害为一书，其礼俗政事教治刑禁之逆顺为一书，其悖逆暴乱作慝犹犯令者为一书，其札丧凶荒厄贫为一书，其康乐和亲安平为一书。凡此五物者，每国辨异之，以反命于王，以周知天下之故。
司仪：
掌九仪之宾客摈相之礼，以诏仪容辞令揖让之节。
将合诸侯，则令为坛三成，宫旁一门。诏王仪：南乡见诸侯，土揖庶姓，时揖异姓，天揖同姓。及其摈之，各以其礼：公于上等，侯伯于中等，子男于下等。其将币，亦如之。其礼，亦如之。王燕，则诸侯毛。
凡诸公相为宾：主国五积三问；皆三辞，拜受；皆旅摈，再劳；三辞，三揖；登，拜受，拜送。主君郊劳，交摈三辞；车逆，拜辱；三揖，三辞；拜受，车送，三还，再拜。致馆，亦如之。致飧，如致积之礼。及将币，交摈三辞；车逆，拜辱；宾车进，答拜；三揖，三让；每门止一相，及庙，唯上相入；宾三揖三让，登，再拜授币；宾拜受币，每事如初，宾亦如之。及出，车送，三请，三进，再拜；宾三还三辞，告辟。致饔饩，还圭，飨食，致赠，郊送，皆如将币之仪。宾之拜礼，拜饔饩，拜飨食。宾继主君，皆如主国之礼。诸侯诸伯诸子诸男之相为宾也，各以其礼相待也，如诸公之仪。
诸公之臣相为国客，则三积，皆三辞拜受。及大夫郊劳，旅摈三辞，拜辱；三让，登听命；下拜，登受；宾使者，如初之仪；及退，拜送。致馆，如初之仪。及将币，旅摈三辞；拜逆，客辟；三揖，每门止一相，及庙，唯君相入；三让，客登；拜，客三辟授币，下出。每事如初之仪。及礼，私面，私献，皆再拜稽首，君答拜；出及中门之外，问君；客再拜对，君拜，客辟而对；君问大夫，客对；君劳客，客再拜稽首，君答拜，客趋辟。致饔饩，如劳之礼。飨食，还圭，如将币之仪。君馆客，客辟，介受命；遂送，客从，拜辱于朝。明日，客拜礼赐，遂行，如入之积。凡侯伯子男之臣，以其国之爵相为客而相礼，其仪亦如之。
凡四方之宾客，礼仪辞命饩牢赐献以二等，从其爵而上下之。凡宾客，送逆同礼。凡诸侯之交，各称其邦而为之币，以其币为之礼。凡行人之仪，不朝不夕，不正其主面，亦不背客。
行夫：
掌邦国传遽之小事媺恶而无礼者。凡其使也，必以旌节。虽道有难，而不时必达。居于其国，则掌行人之劳辱事焉，使则介之。
环人：
掌送邦国之通宾客，以路节达诸四方。舍则授馆，令聚𣝔；有任器，则令环之。凡门关无几，送逆及疆。
象胥：
掌蛮夷闽貉戎狄之国使，掌传王之言而谕说焉，以和亲之。若以时入宾，则协其礼与其辞言传之。凡其出入送逆之礼节币帛辞令而宾相之。凡国之大丧，诏相国客之礼仪而正其位。凡军旅、会同，受国客币而宾礼之。凡作事，王之大事诸侯，次事卿，次事大夫，次事上士，下事庶子。
掌客：
四方宾客之牢礼饩献饮食之等数，与其政治。王合诸侯而飨礼，则具十有二牢，庶具百物备；诸侯长十有再献。王巡守殷国，则国君膳以牲犊，令百官百牲皆具，从者，三公眡上公之礼，卿眡侯伯之礼，大夫眡子男之礼，士眡诸侯之卿礼，庶子壹眡其大夫之礼。
凡诸侯之礼：上公五积，皆眡飧牵，三问，皆修。群介行人宰史皆有牢。飧五牢，食四十，簠十，豆四十，铏四十有二，壶四十，鼎簋十有二，牲三十有六，皆陈。饔饩九牢，其死牢如飧之陈。牵四牢，米百有二十筥，醯醢百有二十罋，车皆陈。车米眡生牢，牢十车，车秉有五䉤；车禾眡死牢，牢十车，车三秅；刍薪倍禾：皆陈。乘禽，日九十双，殷膳大牢；以及归，三飨，三食，三燕；若弗酌，则以币致之。凡介行人宰史皆有飧饔饩，以其爵等为之牢礼之陈数，唯上介有禽献。夫人致礼：八壶，八豆，八笾，膳大牢，致飨大牢，食大牢。卿皆见以羔，膳大牢。
侯伯四积，皆眡飧牵，再问，皆修。飧四牢，食三十有二，簠八，豆三十有二，铏二十有八，壶三十有二，鼎簋十有二，腥二十有七，皆陈。饔饩七牢，其死牢如飧之陈。牵三牢，米百筥，醯醢百罋，皆陈。米三十车，禾四十车，刍薪倍禾，皆陈。乘禽，日七十双，殷膳大牢，三飨，再食，再燕。凡介行人宰史皆有飧饔饩，以其爵等为之礼，唯上介有禽献。夫人致礼：八壶，八豆，八笾，膳大牢，致饔大牢。卿皆见以羔，膳特牛。
子男三积，皆眡飧牵，壹问，以修。飧三牢，食二十有四，簠六，豆二十有四，铏十有八，壶二十有四，鼎簋十有二，牲十有八，皆陈。饔饩五牢，其死牢如飧之陈。牵二牢，米八十筥，醯醢八十罋，皆陈。米二十车，禾三十车，刍薪倍禾，皆陈。乘禽，日五十双，壹飨，壹食，壹燕。凡介行人宰史皆有飧饔饩，以其爵等为之礼，唯上介有禽献。夫人致礼：六壶，六豆，六笾，膳眡致飨。亲见卿，皆膳特牛。
凡诸侯之卿大夫士为国客，则如其介之礼以待之。凡礼宾客，国新杀礼，凶荒杀礼，札丧杀礼，祸烖杀礼，在野在外杀礼。凡宾客死，致礼以丧用。宾客有丧，惟刍稍之受。遭主国之丧，不受飨食，受牲礼。
掌讶：
掌邦国之等籍以待宾客。若将有国宾客至，则戒官修委积，与士逆宾于疆，为前驱而入。及宿，则令聚𣝔。及委，则致积。至于国，宾入馆，次于舍门外，待事于客。及将币，为前驱。至于朝，诏其位，入复；及退，亦如之。凡宾客之治，令讶讶治之。凡从者出，则使人道之。及归，送亦如之。凡宾客，诸侯有卿讶，卿有大夫讶，大夫有士讶，士皆有讶。凡讶者，宾客至而往，诏相其事而掌其治令。
掌交：
掌以节与币巡邦国之诸侯，及其万民之所聚者，道王之德意志虑，使咸知王之好恶辟行之。使和诸侯之好，达万民之说。掌邦国之通事而结其交好，以谕九税之利，九礼之亲，九牧之维，九禁之难，九戎之威。
掌察。（阙）
掌货贿。（阙）
朝大夫：
掌都家之国治。日朝，以听国事故，以告其君长。国有政令，则令其朝大夫。凡都家之治于国者，必因其朝大夫，然后听之；唯大事弗因。凡都家之治有不及者，则诛其朝大夫；在军旅，则诛其有司。
都则。（阙）
都士。（阙）
家士。（阙）
