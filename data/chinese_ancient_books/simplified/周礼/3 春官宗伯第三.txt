春官宗伯第三
惟王建国，辨方正位，体国经野，设官分职，以为民极。乃立春官宗伯，使帅其属而掌邦礼，以佐王和邦国。礼官之属：
大宗伯：卿一人。
小宗伯：中大夫二人。
肆师：下大夫四人。上士八人，中士十有六人，旅下士三十有二人。府六人，史十有二人，胥十有二人，徒百有二十人。
郁人：下士二人；府二人，史一人，徒八人。
鬯人：下士二人；府一人，史一人，徒八人。
鸡人：下士一人；史一人，徒四人。
司尊彝：下士二人；府四人，史二人，胥二人，徒二十人。
司几筵：下士二人；府二人，史一人，徒八人。
天府：上士一人，中士二人；府四人，史二人，胥二人，徒二十人。
典瑞：中士二人；府二人，史二人，胥一人，徒十人。
典命：中士二人；府二人，史二人，胥一人，徒十人。
司服：中士二人；府二人，史一人，胥一人，徒十人。
典祀：中士二人，下士四人；府二人，史二人，胥四人，徒四十人。
守祧：奄八人，女祧每庙二人，奚四人。
世妇：每宫卿二人，下大夫四人，中士八人，女府二人，女史二人，奚十有六人。
内宗：凡内女之有爵者。
外宗：凡外女之有爵者。
冢人：下大夫二人，中士四人；府二人，史四人，胥十有二人，徒百有二十人。
墓大夫：下大夫二人，中士八人；府二人，史四人，胥二十人，徒二百人。
职丧：上士二人，中士四人，下士八人；府二人，史四人，胥四人，徒四十人。
大司乐：中大夫二人。
乐师：下大夫四人，上士八人，下士十有六人；府四人，史八人，胥八人，徒八十人。
大胥：中士四人。
小胥：下士八人。府二人，史四人，徒四十人。
大师：下大夫二人。
小师：上士四人。
瞽蒙：上瞽四十人，中瞽百人，下瞽百有六十人。
眡瞭：三百人，府四人，史八人，胥十有二人，徒百有二十人。
典同：中士二人；府一人，史一人，胥二人，徒二十人。
磬师：中士四人，下士八人；府四人，史二人，胥四人，徒四十人。
钟师：中士四人，下士八人；府二人，史二人，胥六人，徒六十人。
笙师：中士二人，下士四人；府二人，史二人，胥一人，徒十人。
镈师：中士二人，下士四人；府二人，史二人，胥二人，徒二十人。
韎师：下士二人；府一人，史一人，舞者十有六人，徒四十人。
旄人：下士四人；舞者众寡无数，府二人，史二人，胥二人，徒二十人。
籥师：中士四人；府二人，史二人，胥二人，徒二十人。
籥章：中士二人，下士四人；府一人，史一人，胥二人，徒二十人。
鞮鞻氏：下士四人；府一人，史一人，胥二人，徒二十人。
典庸器：下士四人；府四人，史二人，胥八人，徒八十人。
司干：下士二人；府二人，史二人，徒二十人。
大卜：下大夫二人。
卜师：上士四人。
卜人：中士八人，下士十有六人。府二人，史二人，胥四人，徒四十人。
龟人：中士二人；府二人，史二人，工四人，胥四人，徒四十人。
菙氏：下士二人；史一人，徒八人。
占人：下士八人；府一人，史二人，徒八人。
簭人：中士二人；府一人，史二人，徒四人。
占梦：中士二人；史二人，徒四人。
眡祲：中士二人；史二人，徒四人。
大祝：下大夫二人，上士四人。
小祝：中士八人，下士十有六人；府二人，史四人，胥四人，徒四十人。
丧祝：上士二人，中士四人，下士八人；府二人，史二人，胥四人，徒四十人。
甸祝：下士二人；府一人，史一人，徒四人。
诅祝：下士二人；府一人，史一人，徒四人。
司巫：中士二人；府一人，史一人，胥一人，徒十人。
男巫：无数；女巫：无数；其师，中士四人，府二人，史四人，胥四人，徒四十人。
大史：下大夫二人，上士四人。
小史：中士八人，下士十有六人；府四人，史八人，胥四人，徒四十人。
冯相氏：中士二人，下士四人；府二人，史四人，徒八人。
保章氏：中士二人，下士四人；府二人，史四人，徒八人。
内史：中大夫一人，下大夫二人，上士四人，中士八人，下士十有六人；府四人，史八人，胥四人，徒四十人。
外史：上士四人，中士八人，下士十有六人；胥二人，徒二十人。
御史：中士八人，下士十有六人；其史百有二十人，府四人，胥四人，徒四十人。
巾车：下大夫二人，上士四人，中士八人，下士十有六人；府四人，史八人，工百人，胥五人，徒五十人。
典路：中士二人，下士四人；府二人，史二人，胥二人，徒二十人。
车仆：中士二人，下士四人；府二人，史二人，胥二人，徒二十人。
司常：中士二人，下士四人；府二人，史二人，胥四人，徒四十人。
都宗人：上士二人，中士四人；府二人，史四人，胥四人，徒四十人。
家宗人：如都宗人之数。
凡以神士者无数，以其艺为之贵贱之等。
大宗伯之职：
掌建邦之天神人鬼地示之礼，以佐王建保邦国。
以吉礼事邦国之鬼神示：以禋祀祀昊天上帝，以实柴祀日月星辰，以槱燎祀司中司命飌师雨师。以血祭祭社稷五祀五岳，以貍沈祭山林川泽，以疈辜祭四方百物。以肆献祼享先王，以馈食享先王，以祠春享先王，以禴夏享先王，以尝秋享先王，以烝冬享先王。
以凶礼哀邦国之忧：以丧礼哀死亡，以荒礼哀凶札，以吊礼哀祸烖，以禬礼哀围败，以恤礼哀宼乱。
以宾礼亲邦国：春见曰朝，夏见曰宗，秋见曰觐，冬见曰遇，时见曰会，殷见曰同，时聘曰问，殷覜曰视。
以军礼同邦国：大师之礼，用众也；大均之礼，恤众也；大田之礼，简众也；大役之礼，任众也；大封之礼，合众也。
以嘉礼亲万民：以饮食之礼亲宗族兄弟，以婚冠之礼亲成男女，以宾射之礼亲故旧朋友，以飨燕之礼亲四方之宾客，以脤膰之礼亲兄弟之国，以贺庆之礼亲异姓之国。
以九仪之命正邦国之位：壹命受职，再命受服，三命受位，四命受器，五命赐则，六命赐官，七命赐国，八命作牧，九命作伯。
以玉作六瑞，以等邦国：王执镇圭，公执桓圭，侯执信圭，伯执躬圭，子执谷璧，男执蒲璧。
以禽作六挚，以等诸臣：孤执皮帛，卿执羔，大夫执鴈，士执雉，庶人执鹜，工商执鸡。
以玉作六器，以礼天地四方：以苍璧礼天，以黄琮礼地，以青圭礼东方，以赤璋礼南方，以白琥礼西方，以玄璜礼北方。皆有牲币，各放其器之色。
以天产作阴德，以中礼防之。以地产作阳德，以和乐防之。以礼乐合天地之化、百物之产，以事鬼神，以谐万民，以致百物。
凡祀大神、享大鬼、祭大示，帅执事而卜日，宿，眡涤濯，涖玉鬯，省牲镬，奉玉齍，诏大号，治其大礼，诏相王之大礼。若王不与祭祀，则摄位。凡大祭祀，王后不与，则摄而荐豆笾，彻。大宾客，则摄而载果。朝觐，会同，则为上相。大丧，亦如之。王哭诸侯，亦如之。王命诸侯，则傧。国有大故，则旅上帝及四望。王大封，则先告后土。乃颁祀于邦国都家乡邑。
小宗伯之职：
掌建国之神位，右社稷，左宗庙。兆五帝于于四郊，四望四类，亦如之。兆山川丘陵坟衍，各因其方。
掌五礼之禁令与其用等。辨庙祧之昭穆。辨吉凶之五服、车旗、宫室之禁。
掌三族之别，以辨亲疏。其正室皆谓之门子，掌其政令。
毛六牲，辨其名物而颁之于五官，使共奉之。辨六齍之名物与其用，使六宫之人共奉之。辨六彝之名物，以待果将。辨六尊之名物，以待祭祀、宾客。
掌衣服车旗宫室之赏赐。
掌四时祭祀之序事与其礼。若国大贞，则奉玉帛以诏号。大祭祀，省牲，眡涤濯。祭之日，逆齍，省镬，告时于王，告备于王。
凡祭祀、宾客，以时将瓒果。诏相祭祀之小礼。凡大礼，佐大宗伯。赐卿大夫士爵，则傧。小祭祀，掌事，如大宗伯之礼。大宾客，受其将币之赍。若大师，则帅有司而立军社，奉主车。若军将有事，则与祭有司将事于四望。若大甸，则帅有司而馌兽于郊，遂颁禽。大烖，及执事祷祠于上下神示。
王崩，大肆，以秬鬯渳。及执事涖大敛小敛，帅异族而佐。县衰冠之式于路门之外。及执事眡葬，献器，遂哭之。卜葬兆，甫竁，亦如之。既葬，诏相丧祭之礼。成葬而祭墓，为位。
凡王之会同、军旅、甸役之祷祠，肄仪，为位。国有祸烖，则亦如之。凡天地之大烖，类社稷宗庙，则为位。
凡国之大礼，佐大宗伯。凡小礼，掌事，如大宗伯之仪。
肆师之职：
掌立国祀之礼，以佐大宗伯。立大祀，用玉帛牲牷。立次祀，用牲币。立小祀，用牲。以岁时序其祭祀，及其祈珥。大祭祀，展牺牲，系于牢，颁于职人。凡祭祀之卜日，宿为期，诏相其礼，眡涤濯，亦如之。祭之日，表齍盛，告絜；展器陈，告备；及果，筑䰞。相治小礼，诛其慢怠者。掌兆中庙中之禁令。凡祭祀礼成，则告事毕。
大宾客，涖筵几，筑䰞，赞果将。大朝觐，佐傧。共设匪罋之礼。飨食，授祭。与祝侯禳于畺及郊。
大丧大渳以鬯，则筑䰞。令外内命妇序哭。禁外内命男女之衰不中灋者，且授之杖。
凡师甸，用牲于社宗，则为位。类造上帝，封于大神，祭兵于山川，亦如之。凡师不功，则助牵主车。凡四时之大甸猎，祭表貉，则为位。
尝之日，涖卜来岁之芟。狝之日，涖卜来岁之戒。社之日，涖卜来岁之稼。
若国有大故，则令国人祭。岁时之祭祀，亦如之。凡卿大夫之丧，相其礼。凡国之大事，治其礼仪，以佐宗伯。凡国之小事，治其礼仪而掌其事，如宗伯之礼。
郁人：
掌祼器。凡祭祀宾客之祼事，和郁鬯以实彝而陈之。凡祼玉，濯之陈之，以赞祼事。诏祼将之仪与其节。凡祼事，沃盥。大丧之渳，共其肆器；及葬，共其祼器，遂貍之。大祭祀，与量人受举斝之卒爵而饮之。
鬯人：
掌共秬鬯而饰之。凡祭祀，社壝用大罍，禜门用瓢赍，庙用修。凡山川四方用蜃，凡祼事用概，凡疈事用散。大丧之大渳，设斗，共其衅鬯。凡王之齐事，共其秬鬯；凡王吊临，共介鬯。
鸡人：
掌共鸡牲，辨其物。大祭祀，夜嘑旦以嘂百官。凡国之大宾客、会同、军旅、丧纪，亦如之。凡国事为期，则告之时。凡祭祀面禳衅，共其鸡牲。
司尊彝：
掌六尊六彝之位，诏其酌，辨其用与其实。春祠夏禴，祼用鸡彝鸟彝，皆有舟。其朝践用两献尊，其再献用两象尊，皆有罍。诸臣之所昨也。秋尝冬烝，祼用斝彝黄彝，皆有舟。其朝献用两著尊，其馈献用两壶尊，皆有罍。诸臣之所昨也。凡四时之闲祀，追享朝享，祼用虎彝蜼彝，皆有舟。其朝践用两大尊，其再献用两山尊，皆有罍。诸臣之所昨也。凡六彝六尊之酌，郁齐献酌，醴齐缩酌，盎齐涚酌，凡酒修酌。大丧，存奠彝，大旅，亦如之。
司几筵：
掌五几五席之名物，辨其用与其位。凡大朝觐大飨射，凡封国命诸侯，王位设黼依，依前南乡，设莞筵纷纯，加缫席画纯，加次席黼纯，左右玉几。祀先王昨席，亦如之。诸侯祭祀席，蒲筵缋纯，加莞席纷纯，右雕几。昨席，莞筵纷纯，加缫席画纯。筵国宾于牖前，亦如之，左彤几。甸役，则设熊席，右漆几。凡丧事，设苇席，右素几。其柏席用萑，黼纯。诸侯则纷纯，每敦一几。凡吉事变几，凶事仍几。
天府：
掌祖庙之守藏与其禁令。凡国之玉镇大宝器藏焉。若有大祭大丧，则出而陈之；既事，藏之。凡官府乡州及都鄙之治中，受而藏之，以诏王察群吏之治。上春，衅宝镇及宝器。凡吉凶之事，祖庙之中，沃盥，执烛。季冬，陈玉以贞来岁之媺恶。若迁宝，则奉之。若祭天之司民司禄而献民数谷数，则受而藏之。
典瑞：
掌玉瑞、玉器之藏，辨其名物与其用事，设其服饰。王晋大圭，执镇圭，缫藉五采五就，以朝日。公执桓圭，侯执信圭，伯执躬圭，缫皆三采三就；子执谷璧，男执蒲璧，缫皆二采再就；以朝觐宗遇会同于王。诸侯相见，亦如之。瑑圭璋璧琮，缫皆二采一就，以覜聘。四圭有邸，以祀天、旅上帝。两圭有邸，以祀地、旅四望。祼圭有瓒，以肆先王，以祼宾客。圭璧，以祀日月星辰。璋邸射，以祀山川，以造赠宾客。土圭，以致四时日月，封国，则以土地。珍圭，以征守，以恤凶荒。牙璋，以起军旅，以治兵守。璧羡，以起度。驵圭璋璧琮琥璜之渠眉，疏璧琮，以敛尸。谷圭，以和难，以聘女。琬圭，以治德，以结好。𤥎圭，以易行，以除慝。大祭祀，大旅，凡宾客之事，共其玉器而奉之。大丧，共饭玉含玉赠玉。凡玉器出，则共奉之。
典命：
掌诸侯之五仪、诸臣之五等之命。上公九命为伯，其国家宫室车旗衣服礼仪，皆以九为节。侯伯七命，其国家宫室车旗衣服礼仪皆以七为节。子男五命，其国家宫室车旗衣服礼仪皆以五为节。王之三公八命，其卿六命，其大夫四命；及其出封，皆加一等，其国家宫室车旗衣服礼仪，亦如之。凡诸侯之适子誓于天子，摄其君，则下其君之礼一等；未誓，则以皮帛继子男。公之孤四命，以皮帛，眡小国之君，其卿三命，其大夫再命，其士壹命，其宫室车旗衣服礼仪，各眡其命之数；侯伯之卿大夫士，亦如之。子男之卿再命，其大夫壹命，其士不命，其宫室车旗衣服礼仪，各眡其命之数。
司服：
掌王之吉凶衣服，辨其名物与其用事。王之吉服：祀昊天上帝，则服大裘而冕，祀五帝，亦如之；享先王，则衮冕；享先公，飨射，则𫜁冕；祀四望山川，则毳冕；祭社稷五祀，则希冕；祭群小祀，则玄冕。凡兵事，韦弁服。眡朝，则皮弁服。凡甸，冠弁服。凡凶事，服弁服。凡吊事，弁绖服。凡丧，为天王斩衰，为王后齐衰。王为三公六卿锡衰，为诸侯缌衰，为大夫士疑衰，其首服皆弁绖。大札、大荒、大烖，素服。公之服，自衮冕而下，如王之服。侯伯之服，自𫜁冕而下，如公之服。子男之服，自毳冕而下，如侯伯之服。孤之服，自希冕而下，如子男之服。卿大夫之服，自玄冕而下，如孤之服；其凶服，加以大功小功。士之服，自皮弁而下，如大夫之服，其凶服，亦如之。其齐服，有玄端素端。凡大祭祀、大宾客，共其衣服而奉之。大丧，共其复衣服，敛衣服，奠衣服，𫷷衣服，皆掌其陈序。
典祀：
掌外祀之兆守，皆有域，掌其禁令。若以时祭祀，则帅其属而修除，征役于司隷而役之。及祭，帅其属而守其厉禁而跸之。
守祧：
掌守先王先公之庙祧，其遗衣服藏焉。若将祭祀，则各以其服授尸，其庙则有司修除之，其祧则守祧黝垩之。既祭，则藏其隋与其服。
世妇：
掌女宫之宿戒，及祭祀，比其具。诏王后之礼事。帅六宫之人共齍盛。相外内宗之礼事。大宾客之飨食，亦如之。大丧，比外内命妇之朝莫哭不敬者，而苛罚之。凡王后有𢹄事于妇人，则诏相。凡内事有达于外官者，世妇掌之。
内宗：
掌宗庙之祭祀，荐加豆笾。及以乐彻，则佐传豆笾。宾客之飨食，亦如之。王后有事，则从。大丧，序哭者；哭诸侯，亦如之。凡卿大夫之丧，掌其吊临。
外宗：
掌宗庙之祭祀，佐王后荐玉豆，眡豆笾；及以乐彻，亦如之。王后以乐羞齍，则赞。凡王后之献，亦如之。王后不与，则赞宗伯。小祭祀，掌事；宾客之事，亦如之。大丧，则叙外内朝莫哭者，哭诸侯，亦如之。
冢人：
掌公墓之地，辨其兆域而为之图。先王之葬居中，以昭穆为左右。凡诸侯居左右以前，卿大夫士居后，各以其族。凡死于兵者，不入兆域。凡有功者居前。以爵等为丘封之度，与其树数。大丧，既有日，请度甫竁，遂为之尸；及竁，以度为丘隧，共丧之窆器；及葬，言鸾车象人；及窆，执斧以涖；遂入藏凶器。正墓位，跸墓域，守墓禁。凡祭墓，为尸。凡诸侯及诸臣葬于墓者，授之兆，为之跸，均其禁。
墓大夫：
掌凡邦墓之地域，为之图。令国民族葬，而掌其禁令；正其位，掌其度数，使皆有私地域。凡争墓地者，听其狱讼。帅其属而巡墓厉，居其中之室而守之。
职丧：
掌诸侯之丧，及卿大夫士凡有爵者之丧，以国之丧礼涖其禁令，序其事。凡国有司以王命有事焉，则诏赞主人。凡其丧祭，诏其号，治其礼。凡公有司之所共，职丧令之趣其事。
大司乐：
掌成均之灋，以治建国之学政，而合国之子弟焉。凡有道者，有德者，使教焉；死则以为乐祖，祭于瞽宗。以乐德教国子：中和、祗庸、孝友。以乐语教国子：兴道、讽诵、言语。以乐舞教国子：舞云门、大卷、大咸、大㲈、大夏、大濩、大武。以六律六同五声八音六舞大合乐，以致鬼神示，以和邦国，以谐万民，以安宾客，以说远人，以作动物。乃分乐而序之，以祭，以享，以祀。乃奏黄钟，歌大吕，舞云门，以祀天神。乃奏大蔟，歌应钟，舞咸池，以祭地示。乃奏姑洗，歌南吕，舞大㲈，以祀四望。乃奏蕤宾，歌函钟，舞大夏，以祭山川。乃奏夷则，歌小吕，舞大濩，以享先妣。乃奏无射，歌夹钟，舞大武，以享先祖。凡六乐者，文之以五声，播之以八音。凡六乐者，一变而致羽物及川泽之示，再变而致臝物及山林之示，三变而致鳞物及丘陵之示，四变而致毛物及坟衍之示，五变而致介物及土示，六变而致象物及天神。
凡乐，圜钟为宫，黄钟为角，大蔟为征，姑洗为羽，靁鼓靁鼗，孤竹之管，云和之琴瑟，云门之舞；冬日至，于地上之圜丘奏之，若乐六变，则天神皆降，可得而礼矣。凡乐，函钟为宫，大蔟为角，姑洗为征，南吕为羽，灵鼓灵鼗，孙竹之管，空桑之琴瑟，咸池之舞；夏日至，于泽中之方丘奏之，若乐八变，则地示皆出，可得而礼矣。凡乐，黄钟为宫，大吕为角，大蔟为征，应钟为羽，路鼓路鼗，阴竹之管，龙门之琴瑟，九德之歌，九㲈之舞；于宗庙之中奏之，若乐九变，则人鬼可得而礼矣！
凡乐事：大祭祀，宿县，遂以声展之。王出入，则令奏王夏；尸出入，则令奏肆夏；牲出入，则令奏昭夏。帅国子而舞。大飨不入牲，其他，皆如祭祀。大射，王出入，令奏王夏；及射，令奏驺虞。诏诸侯以弓矢舞。王大食，三宥，皆令奏钟鼓。王师大献，则令奏恺乐。凡日月食，四镇五岳崩，大傀异烖，诸侯薨，令去乐。大札、大凶、大烖、大臣死，凡国之大忧，令弛县。凡建国，禁其淫声过声凶声慢声。大丧，涖𫷷乐器；及葬，藏乐器，亦如之。
乐师：
掌国学之政，以教国子小舞。凡舞，有帗舞，有羽舞，有皇舞，有旄舞，有干舞，有人舞。教乐仪，行以肆夏，趋以采荠，车亦如之。环拜，以钟鼓为节。凡射，王以驺虞为节，诸侯以貍首为节，大夫以采苹为节，士以采蘩为节。凡乐，掌其序事，治其乐政。凡国之小事用乐者，令奏钟鼓。凡乐成，则告备。诏来瞽皐舞；及彻，帅学士而歌彻；令相。飨食诸侯，序其乐事，令奏钟鼓，令相，如祭之仪。燕射，帅射夫以弓矢舞。乐出入，令奏钟鼓。凡军大献，教恺歌，遂倡之。凡丧，陈乐器，则帅乐官；及序哭，亦如之。凡乐官，掌其政令，听其治讼。
大胥：
掌学士之版，以待致诸子。春入学舍采，合舞。秋颁学，合声。以六乐之会正舞位，以序出入舞者，比乐官，展乐器。凡祭祀之用乐者，以鼓征学士。序宫中之事。
小胥：
掌学士之征令而比之，觵其不敬者，巡舞列而挞其怠慢者。正乐县之位，王宫县，诸侯轩县，卿大夫判县，士特县，辨其声。凡县钟磬，半为堵，全为肆。
大师：
掌六律六同以合阴阳之声。阳声：黄钟、大蔟、姑洗、蕤宾、夷则、无射。阴声：大吕、应钟、南吕、函钟、小吕、夹钟。皆文之以五声：宫、商、角、征、羽。皆播之以八音：金、石、土、革、丝、木、匏、竹。教六诗，曰风，曰赋，曰比，曰兴，曰雅，曰颂；以六德为之本，以六律为之音。大祭祀：帅瞽登歌，令奏击拊；下管播乐器，令奏鼓朄。大飨，亦如之。大射，帅瞽而歌射节。大师执同律以听军声而诏吉凶。大丧，帅瞽而𫷷作匶谥。凡国之瞽蒙正焉。
小师：
掌教鼓鼗柷敔埙箫管弦歌。大祭祀：登歌击拊，下管击应鼓，彻歌。大飨，亦如之。大丧，与𫷷。凡小祭祀，小乐事，鼓朄。掌六乐声音之节与其和。
瞽蒙：
掌播鼗柷敔埙箫管弦歌。讽诵诗，世奠系，鼓琴瑟。掌九德六诗之歌，以役大师。
眡瞭：
掌凡乐事，播鼗，击颂磬笙磬。掌大师之县。凡乐事，相瞽。大丧，𫷷乐器；大旅，亦如之。宾射，皆奏其钟鼓；鼜恺献，亦如之。
典同：
掌六律六同之和，以辨天地四方阴阳之声，以为乐器。凡声，高声䃂，正声缓，下声肆，陂声散，险声敛，达声赢，微声韽，回声衍，侈声筰，弇声郁，薄声甄，厚声石。凡为乐器，以十有二律为之数度，以十有二声为之齐量。凡和乐，亦如之。
磬师：
掌教击磬，击编钟。教缦乐燕乐之钟磬。凡祭祀，奏缦乐。
钟师：
掌金奏。凡乐事，以钟鼓奏九夏：王夏、肆夏、昭夏、纳夏、章夏、齐夏、族夏、祴夏、骜夏。凡祭祀、飨食，奏燕乐。凡射：王奏驺虞，诸侯奏貍首，卿大夫奏采苹，士奏采蘩。掌鼙，鼓缦乐。
笙师：
掌教龡竽笙埙籥箫箎篴管，舂牍应雅，以教祴乐。凡祭祀、飨射，共其钟笙龡乐，燕乐，亦如之。大葬，𫷷其乐器；及丧，奉而藏之。大旅，则陈之。
镈师：
掌金奏之鼓。凡祭祀，鼓其金奏之乐；飨食、宾射，亦如之。军大献，则鼓其恺乐。凡军之夜三鼜，皆鼓之；守鼜，亦如之。大丧，𫷷其乐器，奉而藏之。
韎师：
掌教韎乐。祭祀，则帅其属而舞之；大飨，亦如之。
旄人：
掌教舞散乐、舞夷乐。凡四方之以舞仕者属焉。凡祭祀、宾客，舞其燕乐。
籥师：
掌教国子舞羽龡籥。祭祀，则鼓羽籥之舞；宾客、飨食，则亦如之。大丧，𫷷其乐器，奉而藏之。
籥章：
掌土鼓、豳籥。中春，昼击土鼓、龡豳诗，以逆暑。中秋夜迎寒，亦如之。凡国祈年于田祖，龡豳雅，击土鼓，以乐田畯。国祭蜡，则龡豳颂，击土鼓，以息老物。
鞮鞻氏：
掌四夷之乐与其声歌。祭祀，则龡而歌之；燕，亦如之。
典庸器：
掌藏乐器庸器。及祭祀，帅其属而设笋虡、陈庸器；飨食、宾射，亦如之。大丧，𫷷笋虡。
司干：
掌舞器。祭祀，舞者既陈，则授舞器；既舞，则受之。宾飨，亦如之。大丧，𫷷舞器；及葬，奉而藏之。
大卜：
掌三兆之灋，一曰玉兆，二曰瓦兆，三曰原兆。其经兆之体，皆百有二十，其颂皆千有二百。掌三易之灋，一曰连山，二曰归藏，三曰周易。其经卦皆八，其别皆六十有四。掌三梦之灋，一曰致梦，二曰觭梦，三曰咸陟。其经运十，其别九十。以邦事作龟之八命，一曰征，二曰象，三曰与，四曰谋，五曰果，六曰至，七曰雨，八曰瘳。以八命者赞三兆三易三梦之占，以观国家之吉凶，以诏救政。凡国大贞，卜立君，卜大封，则眡高作龟。大祭祀，则眡高命龟。凡小事，涖卜。国大迁、大师，则贞龟。凡旅，陈龟。凡丧事，命龟。
卜师：
掌开龟之四兆，一曰方兆，二曰功兆，三曰义兆，四曰弓兆。凡卜事，眡高。扬火以作龟，致其墨。凡卜，辨龟之上下左右阴阳，以授命龟者而诏相之。
龟人：
掌六龟之属，各有名物。天龟曰灵属，地龟曰绎属，东龟曰果属，西龟曰靁属，南龟曰猎属，北龟曰若属。各以其方之色与其体辨之。凡取龟用秋时，攻龟用春时，各以其物，入于龟室。上春衅龟，祭祀先卜。若有祭事，则奉龟以往；旅，亦如之；丧，亦如之。
菙氏：
掌共燋契，以待卜事。凡卜，以明火𦶟燋，遂龡其焌契，以授卜师，遂役之。
占人：
掌占龟，以八簭占八颂，以八卦占簭之八故，以眡吉凶。凡卜簭，君占体，大夫占色，史占墨，卜人占坼。凡卜簭，既事，则系币，以比其命。岁终，则计其占之中否。
簭人：
掌三易，以辨九簭之名，一曰连山，二曰归藏，三曰周易。九簭之名，一曰巫更，二曰巫咸，三曰巫式，四曰巫目，五曰巫易，六曰巫比，七曰巫祠，八曰巫参，九曰巫环。以辨吉凶。凡国之大事，先簭而后卜。上春，相簭。凡国事，共簭。
占梦：
掌其岁时观天地之会，辨阴阳之气。以日月星辰占六梦之吉凶，一曰正梦，二曰噩梦，三曰思梦，四曰寤梦，五曰喜梦，六曰惧梦。季冬，聘王梦，献吉梦于王，王拜而受之。乃舍萌于四方，以赠恶梦，遂令始难，敺疫。
眡祲：
掌十𪸩之灋，以观妖祥，辨吉凶。一曰祲，二曰象，三曰𫔔，四曰监，五曰暗，六曰瞢，七曰弥，八曰叙，九曰𬯀，十曰想。掌安宅叙降。正岁，则行事；岁终，则弊其事。
大祝：
掌六祝之辞，以事鬼神示，祈福祥，求永贞。一曰顺祝，二曰年祝，三曰吉祝，四曰化祝，五曰瑞祝，六曰䇲祝。掌六祈以同鬼神示，一曰类，二曰造，三曰禬，四曰禜，五曰攻，六曰说。
作六辞以通上下亲疏远近，一曰祠，二曰命，三曰诰，四曰会，五曰祷，六曰诔。辨六号，一曰神号，二曰鬼号，三曰示号，四曰牲号，五曰齍号，六曰币号。
辨九祭，一曰命祭，二曰衍祭，三曰炮祭，四曰周祭，五曰振祭，六曰擩祭，七曰绝祭，八曰缭祭，九曰共祭。
辨九，一曰稽首，二曰顿首，三曰空首，四曰振动，五曰吉，六曰凶，七曰奇，八曰襃，九曰肃，以享右。
祭祀。凡大禋祀、肆享、祭示，则执明水火而号祝。隋衅，逆牲，逆尸，令钟鼓；右，亦如之。来瞽，令臯舞。相尸礼。既祭，令彻。大丧，始崩，以肆鬯渳尸，相饭，赞敛，彻奠，言甸人读祷；付练祥，掌国事。国有大故、天烖，弥祀社稷，祷祠。大师，宜于社，造于祖，设军社，类上帝，国将有事于四望，及军归献于社，则前祝。大会同，造于庙，宜于社，过大山川，则用事焉；反行，舍奠。建邦国，先告后土，用牲币。禁督逆祀命者。颁祭号于邦国都鄙。
小祝：
掌小祭祀将事侯禳祷祠之祝号，以祈福祥，顺丰年，逆时雨，宁风旱，弥烖兵，远辠疾。大祭祀，逆齍盛，送逆尸，沃尸盥，赞隋，赞彻，赞奠。凡事，佐大祝。大丧，赞渳，设熬置铭；及葬，设道赍之奠，分祷五祀。大师，掌衅祈号祝。有寇戎之事，则保郊祀于社。凡外内小祭祀、小丧纪、小会同、小军旅，掌事焉。
丧祝：
掌大丧劝防之事。及辟，令启。及朝，御匶，乃奠。及祖，饰棺，乃载，遂御。及葬，御匶，出宫，乃代。及圹，说载除饰。小丧，亦如之。掌丧祭祝号。王吊，则与巫前。掌胜国邑之社稷之祝号，以祭祀祷祠焉。凡卿大夫之丧，掌事，而敛，饰棺焉。
甸祝：
掌四时之田表貉之祝号。舍奠于祖庙，祢亦如之。师甸，致禽于虞中，乃属禽；及郊，馌兽，舍奠于祖祢，乃敛禽。禂牲禂马，皆掌其祝号。
诅祝：
掌盟诅类造攻说禬禜之祝号。作盟诅之载辞，以叙国之信用，以质邦国之剂信。
司巫：
掌群巫之政令。若国大旱，则帅巫而舞雩。国有大烖，则帅巫而造巫恒。祭祀，则共匰主及道布及蒩馆。凡祭事，守瘗。凡丧事，掌巫降之礼。
男巫：
掌望祀望衍，授号，旁招以茅。冬堂赠，无方无筭。春招弭，以除疾病。王吊，则与祝前。
女巫：
掌岁时祓除衅浴。旱暵，则舞雩。若王后吊，则与祝前。凡邦之大烖，歌哭而请。
大史：
掌建邦之六典，以逆邦国之治。掌灋，以逆官府之治。掌则，以逆都鄙之治。凡辨灋者攷焉，不信者刑之。凡邦国都鄙及万民之有约剂者藏焉，以贰六官，六官之所登。若约剂乱，则辟灋；不信者刑之。正岁年以序事，颁之于官府及都鄙，颁告朔于邦国。闰月，诏王居门终月。大祭祀，与执事卜日。戒及宿之日，与群执事读礼书而协事。祭之日，执书以次位常，辩事者攷焉，不信者诛之。大会同、朝觐，以书协礼事。及将币之日，执书以诏王。大师，抱天时，与大师同车。大迁国，抱灋以前。大丧，执灋以涖劝防；遣之日，读诔。凡丧事攷焉。小丧，赐谥。凡射事，饰中，舍筭，执其礼事。
小史：
掌邦国之志，奠系世，辨昭穆。若有事，则诏王之忌讳。大祭祀，读礼灋，史以书叙昭穆之俎簋。大丧、大宾客、大会同、大军旅，佐大史。凡国事之用礼灋者，掌其小事。卿大夫之丧，赐谥，读诔。
冯相氏：
掌十有二岁、十有二月、十有二辰、十日、二十有八星之位，辨其叙事，以会天位。冬夏致日，春秋致月，以辨四时之叙。
保章氏：
掌天星，以志星辰日月之变动，以观天下之迁，辨其吉凶。以星土辨九州之地，所封封域，皆有分星，以观妖祥。以十有二岁之相，观天下之妖祥。以五云之物，辨吉凶水旱降丰荒之祲象。以十有二风，察天地之和命，乖别之妖祥。凡此五物者，以诏救政，访序事。
内史：
掌王之八枋之灋以诏王治，一曰爵，二曰禄，三曰废，四曰置，五曰杀，六曰生，七曰予，八曰夺。执国灋及国令之贰，以攷政事，以逆会计。掌叙事之灋，受纳访，以诏王听治。凡命诸侯及孤卿大夫，则策命之。凡四方之事书，内史读之。王制禄，则赞为之，以方出之；赏赐，亦如之。内史掌书王命，遂贰之。
外史：
掌书外令，掌四方之志，掌三皇五帝之书，掌达书名于四方。若以书使于四方，则书其令。
御史：
掌邦国都鄙及万民之治令，以赞冢宰。凡治者受灋令焉。掌赞书，凡数从政者。
巾车：
掌公车之政令，辨其用与其旗物而等叙之，以治其出入。王之五路：一曰玉路，钖，樊缨十有再就，建大常，十有二斿，以祀；金路，钩，樊缨九就，建大旗，以宾，同姓以封；象路，朱，樊缨七就，建大赤，以朝，异姓以封；革路，龙勒，条缨五就，建大白，以即戎，以封四卫；木路，前樊鹄缨，建大麾，以田，以封蕃国。
王后之五路：重翟，钖面朱緫；厌翟，勒面缋緫；安车，雕面鹥緫，皆有容盖；翟车，贝面组緫，有握；辇车，组挽，有翣，羽盖。
王之丧车五乘：木车，蒲蔽，犬䄙，尾櫜，疏饰，小服，皆疏；素车，棼蔽，犬䄙，素饰，小服，皆素；薻车，薻蔽，鹿浅䄙、革饰；駹车，雚蔽，然䄙，髹饰；漆车，藩蔽，豻䄙，雀饰。
服车五乘：孤乘夏篆，卿乘夏缦，大夫乘墨车，士乘栈车，庶人乘役车。
凡良车散车不在等者，其用无常。凡车之出入，岁终则会之，凡赐，阙之；毁折，入赍于职币。大丧，饰遣车，遂𫷷之，行之；及葬，执盖从车，持旌；及墓，謼启关，陈车。小丧，共匶路与其饰。岁时，更续，共其币车。大祭祀，鸣铃以应鸡人。
典路：
掌王及后之五路，辨其名物与其用说。若有大祭祀，则出路，赞驾说。大丧、大宾客，亦如之。凡会同、军旅、吊于四方，以路从。
车仆：
掌戎路之萃、广车之萃、阙车之萃、苹车之萃、轻车之萃。凡师，共革车，各以其萃；会同，亦如之。大丧，𫷷革车。大射，共三乏。
司常：
掌九旗之物名，各有属，以待国事。日月为常，交龙为旗，通帛为旜，杂帛为物，熊虎为旗，鸟隼为旟，龟蛇为旐，全羽为旞，析羽为旌。及国之大阅，赞司马，颁旗物：王建大常，诸侯建旗，孤卿建旜，大夫士建物，师都建旗，州里建旟，县鄙建旐，道车载旞，斿车载旌。皆画其象焉，官府各象其事，州里各象其名，家各象其号。凡祭祀，各建其旗，会同、宾客，亦如之；置旌门。大丧，共铭旌，建𫷷车之旌；及葬，亦如之。凡军事，建旌旗；及致民，置旗弊之。甸，亦如之。凡射，共获旌。岁时，共更旌。
都宗人：
掌都祭祀之礼。凡都祭祀，致福于国。正都礼与其服。若有寇戎之事，则保群神之壝。国有大故，则令祷祠；既祭，反命于国。
家宗人：
掌家祭祀之礼。凡祭祀，致福。国有大故，则令祷祠，反命；祭，亦如之。掌家礼，与其衣服宫室车旗之禁令。
凡以神仕者，掌三辰之灋，以犹鬼神示之居，辨其名物。以冬日至致天神人鬼，以夏日至致地示物鬽，以禬国之凶荒、民之札丧。
