国风 ‧ 魏风
葛屦
葛屦，刺褊也。魏地陿隘，其民机巧趋利，其君俭啬褊急，而无德以将之。
纠纠葛屦，可以履霜。掺掺女手，可以缝裳。要之襋之，好人服之。
好人提提，宛然左辟，佩其象揥。维是褊心，是以为刺。
葛屦二章，一章六句、一章五句。
汾沮洳
汾沮洳，刺俭也。其君俭以能勤，刺不得礼也。
彼汾沮洳，言采其莫。彼其之子美无度，美无度，殊异乎公路。
彼汾一方，言采其桑。彼其之子美如英，美如英，殊异乎公行。
彼汾一曲，言采其藚。彼其之子美如玉，美如玉，殊异乎公族。
汾沮洳三章，章六句。
园有桃
园有桃，刺时也。大夫忧其君国小而迫，而俭以啬，不能用其民，而无德教，日以侵削，故作是诗也。
园有桃，其实之殽。心之忧矣，我歌且谣。不知我者，谓我士也骄。
彼人是哉！子曰何其？心之忧矣，其谁知之？其谁知之？盖亦勿思。
园有棘，其实之食。心之忧矣，聊以行国。不我知者，谓我士也罔极。
彼人是哉！子曰何其？心之忧矣，其谁知之？其谁知之？盖亦勿思。
园有桃二章，章十二句。
陟岵
陟岵，孝子行役，思念父母也。国迫而数侵削，役乎大国，父母兄弟离散，而作是诗也。
陟彼岵兮，瞻望父兮。父曰：嗟，予子行役，夙夜无已，上慎旃哉！犹来无止。
陟彼屺兮，瞻望母兮。母曰：嗟，予季行役，夙夜无寐，上慎旃哉！犹来无弃。
陟彼冈兮，瞻望兄兮。兄曰：嗟，予弟行役，夙夜必偕，上慎旃哉！犹来无死。
陟岵三章，章六句。
十亩之间
十亩之间，刺时也。言其国削小，民无所居焉。
十亩之间兮，桑者闲闲兮，行与子还兮。
十亩之外兮，桑者泄泄兮，行与子逝兮。
十亩之间二章，章三句。
伐檀
伐檀，刺贪也。在位贪鄙，无功而受禄，君子不得进仕尔。
坎坎伐檀兮，寘之河之干兮，河水清且涟猗。不稼不穑，胡取禾三百廛兮？
不狩不猎，胡瞻尔庭有县貆兮？彼君子兮，不素餐兮！
坎坎伐辐兮，寘之河之侧兮，河水清且直猗。不稼不穑，胡取禾三百亿兮？
不狩不猎，胡瞻尔庭有县特兮？彼君子兮，不素食兮！
坎坎伐轮兮，寘之河之漘兮，河水清且沦猗。不稼不穑，胡取禾三百囷兮？
不狩不猎，胡瞻尔庭有县鹑兮？彼君子兮，不素飧兮！
伐檀三章，章九句。
硕鼠
硕鼠，刺重敛也。国人刺其君重敛，蚕食于民，不修其政，贪而畏人，若大鼠也。
硕鼠硕鼠，无食我黍！三岁贯女，莫我肯顾。
逝将去女，适彼乐土。乐土乐土，爰得我所。
硕鼠硕鼠，无食我麦！三岁贯女，莫我肯德。
逝将去女，适彼乐国。乐国乐国，爰得我直。
硕鼠硕鼠，无食我苗！三岁贯女，莫我肯劳。
逝将去女，适彼乐郊。乐郊乐郊，谁之永号？
硕鼠三章，章八句。
