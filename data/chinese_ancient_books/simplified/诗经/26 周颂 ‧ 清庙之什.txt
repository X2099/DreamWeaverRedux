周颂 ‧ 清庙之什
清庙
清庙，祀文王也。周公既成洛邑，朝诸侯，率以祀文王焉。
於穆清庙，肃雝显相。济济多士，秉文之德。
对越在天，骏奔走在庙。不显不承，无射于人斯。
清庙一章八句。
维天之命
维天之命，太平告文王也。
维天之命，於穆不已。於乎不显，文王之德之纯。
假以溢我，我其收之。骏惠我文王，曾孙笃之。
维天之命一章八句。
维清
维清，奏象舞也。
维清缉熙，文王之典。肇禋，迄用有成，维周之祯。
维清一章五句。
烈文
烈文，成王即政，诸侯助祭也。
烈文辟公，锡兹祉福。惠我无疆，子孙保之。
无封靡于尔邦，维王其崇之。念兹戎功，继序其皇之。
无竞维人，四方其训之。不显维德，百辟其刑之。於乎前王不忘！
烈文一章十三句。
天作
天作，祀先王先公也。
天作高山，大王荒之。彼作矣，文王康之。
彼徂矣岐，有夷之行，子孙保之，
天作一章七句。
昊天有成命
昊天有成命，郊祀天地也。
昊天有成命，二后受之。
成王不敢康，夙夜基命宥密。于缉熙，单厥心，肆其靖之。
昊天有成命一章七句。
我将
我将，祀文王于明堂也。
我将我享，维羊维牛，维天其右之。
仪式刑文王之典，日靖四方。
伊嘏文王，既右飨之。我其夙夜，畏天之威，于时保之。
我将一章十句。
时迈
时迈，巡守告祭柴望也。
时迈其邦，昊天其子之，实右序有周。薄言震之，莫不震叠。
怀柔百神，及河乔岳。允王维后。明昭有周，式序在位。
载戢干戈，载櫜弓矢。我求懿德，肆于时夏。允王保之，
时迈一章十五句。
执竞
执竞，祀武王也。
执竞武王，无竞维烈。不显成康，上帝是皇。
自彼成康，奄有四方，斤斤其明。钟鼓喤喤，磬筦将将，降福穰穰。
降福简简，威仪反反。既醉既饱，福禄来反。
执竞一章十四句。
思文
思文，后稷配天也。
思文后稷，克配彼天。立我烝民，莫匪尔极。
贻我来牟，帝命率育。无此疆尔界，陈常于时夏。
思文一章八句。
