国风 ‧ 郑风
缁衣
缁衣，美武公也。父子并为周司徒，善于其职，国人宜之。故美其德，以明有国善善之功焉。
缁衣之宜兮，敝，予又改为兮，适子之馆兮，还，予授子之粲兮。
缁衣之好兮，敝，予又改造兮，适子之馆兮，还，予授子之粲兮。
缁衣之席兮，敝，予又改作兮，适子之馆兮，还，予授子之粲兮。
缁衣三章，章四句。
将仲子
将仲子，刺庄公也。不胜其母，以害其弟。弟叔失道而公弗制；祭仲谏而公弗听，小不忍以致大乱焉。
将仲子兮，无逾我里，无折我树杞。
岂敢爱之？畏我父母。仲可怀也，父母之言，亦可畏也。
将仲子兮，无逾我墙，无折我树桑。
岂敢爱之？畏我诸兄。仲可怀也，诸兄之言，亦可畏也。
将仲子兮，无逾我园，无折我树檀。
岂敢爱之？畏人之多言。仲可怀也，人之多言，亦可畏也。
将仲子三章，章八句。
叔于田
叔于田，刺庄公也。叔处于京，缮甲治兵，以出于田，国人说而归之。
叔于田，巷无居人。岂无居人？不如叔也，洵美且仁。
叔于狩，巷无饮酒。岂无饮酒？不如叔也，洵美且好。
叔适野，巷无服马。岂无服马？不如叔也，洵美且武。
叔于田三章，章五句。
大叔于田
大叔于田，刺庄公也。叔多才而好勇，不义而得众也。
大叔于田，乘乘马，执辔如组，两骖如舞。
叔在薮，火烈具举，襢裼暴虎，献于公所。将叔无狃，戒其伤女。
叔于田，乘乘黄，两服上襄，两骖鴈行。
叔在薮，火烈具扬，叔善射忌，又良御忌，抑磬控忌，抑纵送忌。
叔于田，乘乘鸨，两服齐首，两骖如手。
叔在薮，火烈具阜，叔马慢忌，叔发罕忌，抑释掤忌，抑鬯弓忌。
大叔于田三章，章十句。
清人
清人，刺文公也。高克好利而不顾其君，文公恶而欲远之不能。使高克将兵而御狄于竟，陈其师旅，翱翔河上。久而不召，众散而归，高克奔陈。公子素恶高克，进之不以礼，文公退之不以道，危国亡师之本，故作是诗也。
清人在彭，驷介旁旁，二矛重英，河上乎翱翔。
清人在消，驷介麃麃，二矛重乔，河上乎逍遥。
清人在轴，驷介陶陶，左旋右抽，中军作好。
清人三章，章四句。
羔裘
羔裘，刺朝也。言古之君子，以风其朝焉。
羔裘如濡，洵直且侯。彼其之子，舍命不渝。
羔裘豹饰，孔武有力。彼其之子，邦之司直。
羔裘晏兮，三英粲兮。彼其之子，邦之彦兮。
羔裘三章，章四句。
遵大路
遵大路，思君子也。庄公失道，君子去之，国人思望焉。
遵大路兮，掺执子之袪兮。无我恶兮，不寁故也。
遵大路兮，掺执子之手兮。无我魗兮，不寁好也。
遵大路二章，章四句。
女曰鸡鸣
女曰鸡鸣，刺不说德也。陈古义以刺今不说德而好色也。
女曰鸡鸣，士曰昧旦。子兴视夜，明星有烂。将翱将翔，弋凫与鴈。
弋言加之，与子宜之。宜言饮酒，与子偕老。琴瑟在御，莫不静好。
知子之来之，杂佩以赠之；知子之顺之，杂佩以问之；知子之好之，杂佩以报之。
女曰鸡鸣三章，章六句。
有女同车
有女同车，刺忽也。郑人刺忽之不昏于齐。太子忽尝有功于齐，齐侯请妻之。齐女贤而不取，卒以无大国之助，至于见逐，故国人刺之。
有女同车，颜如舜华。将翱将翔，佩玉琼琚。彼美孟姜，洵美且都。
有女同行，颜如舜英。将翱将翔，佩玉将将。彼美孟姜，德音不忘。
有女同车二章，章六句。
山有扶苏
山有扶苏，刺忽也。所美非美然。
山有扶苏，隰有荷华。不见子都，乃见狂且。
山有桥松，隰有游龙。不见子充，乃见狡童。
山有扶苏二章，章四句。
萚兮
萚兮，刺忽也。君弱臣强，不倡而和也。
萚兮萚兮，风其吹女。叔兮伯兮，倡予和女。
萚兮萚兮，风其漂女。叔兮伯兮，倡予要女。
萚兮二章，章四句。
狡童
狡童，刺忽也。不能与贤人图事，权臣擅命也。
彼狡童兮，不与我言兮。维子之故，使我不能餐兮。
彼狡童兮，不与我食兮。维子之故，使我不能息兮。
狡童二章，章四句。
褰裳
褰裳，思见正也。狂童恣行，国人思大国之正己也。
子惠思我，褰裳涉溱。子不我思，岂无他人？狂童之狂也且！
子惠思我，褰裳涉洧。子不我思，岂无他士？狂童之狂也且！
褰裳二章，章五句。
丰
丰，刺乱也。昏姻之道缺，阳倡而阴不和，男行而女不随。
子之丰兮，俟我乎巷兮，悔予不送兮。
子之昌兮，俟我乎堂兮，悔予不将兮。
衣锦褧衣，裳锦褧裳。叔兮伯兮，驾予与行。
裳锦褧裳，衣锦褧衣。叔兮伯兮，驾予与归。
丰四章，二章章三句、二章章四句。
东门之𫮃
东门之𫮃，刺乱也。男女有不待礼而相奔者也。
东门之𫮃，茹藘在阪。其室则迩，其人甚远。
东门之栗，有践家室。岂不尔思，子不我即。
东门之𫮃二章，章四句。
风雨
风雨，思君子也。乱世则思君子，不改其度焉。
风雨凄凄，鸡鸣喈喈。既见君子，云胡不夷？
风雨潇潇，鸡鸣胶胶。既见君子，云胡不瘳？
风雨如晦，鸡鸣不已。既见君子，云胡不喜？
风雨三章，章四句。
子衿
子衿，刺学校废也。乱世则学校不修焉。
青青子衿，悠悠我心。纵我不往，子宁不嗣音？
青青子佩，悠悠我思。纵我不往，子宁不来？
挑兮达兮，在城阙兮。一日不见，如三月兮。
子衿三章，章四句。
扬之水
扬之水，闵无臣也。君子闵忽之无忠臣良士，终以死亡而作是诗也。
扬之水，不流束楚。终鲜兄弟，维予与女。无信人之言，人实迋女。
扬之水，不流束薪。终鲜兄弟，维予二人。无信人之言，人实不信。
扬之水二章，章六句。
出其东门
出其东门，闵乱也。公子五争，兵革不息，男女相弃，民人思保其室家焉。
出其东门，有女如云；虽则如云，匪我思存。缟衣綦巾，聊乐我员。
出其𬮱阇，有女如荼；虽则如荼，匪我思且。缟衣茹藘，聊可与娱。
出其东门二章，章六句。
野有蔓草
野有蔓草，思遇时也。君之泽不下流，民穷于兵革，男女失时，思不期而会焉。
野有蔓草，零露漙兮。有美一人，清扬婉兮。邂逅相遇，适我愿兮。
野有蔓草，零露瀼瀼。有美一人，婉如清扬。邂逅相遇，与子皆臧。
野有蔓草二章，章六句。
溱洧
溱洧，刺乱也。兵革不息，男女相弃，淫风大行，莫之能救焉。
溱与洧，方涣涣兮。士与女，方秉蕑兮。女曰观乎？士曰既且。
且往观乎洧之外，洵𬣙且乐。维士与女，伊其相谑，赠之以勺药。
溱与洧，浏其清矣。士与女，殷其盈矣。女曰观乎？士曰既且。
且往观乎洧之外，洵𬣙且乐。维士与女，伊其将谑，赠之以勺药。
溱洧二章，章十二句。
