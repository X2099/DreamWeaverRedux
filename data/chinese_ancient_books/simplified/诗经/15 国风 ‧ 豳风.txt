国风 ‧ 豳风
七月
七月，陈王业也。周公遭变故，陈后稷先公风化之所由，致王业之艰难也。
七月流火，九月授衣。一之日觱发，二之日栗烈，无衣无褐，何以卒岁？
三之日于耜，四之日举趾。同我妇子，馌彼南亩，田畯至喜。
七月流火，九月授衣。春日载阳，有鸣仓庚。女执懿筐，遵彼微行，爰求柔桑。
春日迟迟，采蘩祁祁。女心伤悲，殆及公子同归。
七月流火，八月萑苇。蚕月条桑，取彼斧斨，以伐远扬，猗彼女桑。
七月鸣鵙，八月载绩。载玄载黄，我朱孔阳，为公子裳。
四月秀葽，五月鸣蜩。八月其获，十月陨萚。
一之日于貉，取彼狐貍，为公子裘。二之日其同，载缵武功。言私其𫎆，献豜于公。
五月斯螽动股，六月莎鸡振羽。
七月在野，八月在宇，九月在户，十月蟋蟀入我床下。
穹窒熏鼠，塞向墐户。嗟我妇子，曰为改岁，入此室处。
六月食郁及薁，七月亨葵及菽，八月剥枣。十月获稻，为此春酒，以介眉寿。
七月食瓜，八月断壶，九月叔苴。采荼薪樗，食我农夫。
九月筑场圃，十月纳禾稼。黍稷重穋，禾麻菽麦。嗟我农夫！我稼既同，上入执宫功。
昼尔于茅，宵尔索绹，亟其乘屋，其始播百谷。
二之日凿冰冲冲，三之日纳于凌阴，四之日其蚤，献羔祭韭。
九月肃霜，十月涤场。朋酒斯飨，曰杀羔羊。跻彼公堂，称彼兕觥，万寿无疆！
七月八章，章十一句。
鸱鸮
鸱鸮，周公救乱也。成王未知周公之志，公乃为诗以遗王，名之曰鸱鸮焉。
鸱鸮鸱鸮！既取我子，无毁我室。恩斯勤斯，鬻子之闵斯！
迨天之未阴雨，彻彼桑土，绸缪牖户。今女下民，或敢侮予！
予手拮据，予所捋荼，予所蓄租，予口卒瘏，曰予未有室家。
予羽谯谯，予尾翛翛，予室翘翘。风雨所漂摇，予维音哓哓！
鸱鸮四章，章五句。
东山
东山，周公东征也。周公东征，三年而归，劳归士，大夫美之，故作是诗也。一章言其完也，二章言其思也，三章言其室家之望女也，四章乐男女之得及时也。君子之于人，序其情而闵其劳，所以说也。说以使民，民忘其死，其唯东山乎？
我徂东山，慆慆不归。我来自东，零雨其蒙。我东曰归，我心西悲。
制彼裳衣，勿士行枚。蜎蜎者蠋，烝在桑野。敦彼独宿，亦在车下。
我徂东山，慆慆不归。我来自东，零雨其蒙。果臝之实，亦施于宇。
伊威在室，蟏蛸在户。町疃鹿场，熠燿宵行。不可畏也，伊可怀也。
我徂东山，慆慆不归，我来自东，零雨其蒙。鹳鸣于垤，妇叹于室。
洒埽穹窒，我征聿至。有敦瓜苦，烝在栗薪。自我不见，于今三年。
我徂东山，慆慆不归。我来自东，零雨其蒙。仓庚于飞，熠燿其羽。
之子于归，皇驳其马。亲结其缡，九十其仪。其新孔嘉，其旧如之何？
东山四章，章十二句。
破斧
破斧，美周公也。周大夫以恶四国焉。
既破我斧，又缺我斨。周公东征，四国是皇。哀我人斯，亦孔之将。
既破我斧，又缺我锜。周公东征，四国是吪。哀我人斯，亦孔之嘉。
既破我斧，又缺我𨱇。周公东征，四国是遒。哀我人斯，亦孔之休。
破斧三章，章六句。
伐柯
伐柯，美周公也。周大夫刺朝廷之不知也。
伐柯如何？匪斧不克。取妻如何？匪媒不得
伐柯伐柯，其则不远。我觏之子，笾豆有践。
伐柯二章，章四句。
九罭
九罭，美周公也。周大夫刺朝廷之不知也。
九罭之鱼，鳟鲂。我觏之子，衮衣绣裳。
鸿飞遵渚，公归无所，于女信处。
鸿飞遵陆，公归不复，于女信宿。
是以有衮衣兮，无以我公归兮，无使我心悲兮。
九罭四章，一章四句、三章章三句。
狼跋
狼跋，美周公也。周公摄政，远则四国流言，近则王不知，周大夫美其不失其圣也。
狼跋其胡，载疐其尾。公孙硕肤，赤舄几几。
狼疐其尾，载跋其胡。公孙硕肤，德音不瑕。
狼跋二章，章四句。
