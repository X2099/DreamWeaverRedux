周颂 ‧ 臣工之什
臣工
臣工，诸侯助祭遣于庙也。
嗟嗟臣工，敬尔在公。王厘尔成，来咨来茹。嗟嗟保介，维莫之春。
亦又何求？如何新畬？于皇来牟，将受厥明。明昭上帝，迄用康年。
命我众人，庤乃钱镈，奄观铚艾。
臣工一章十五句。
噫嘻
噫嘻，春夏祈谷于上帝也。
噫嘻成王，既昭假尔。率时农夫，播厥百谷。
骏发尔私，终三十里。亦服尔耕，十千维耦。
噫嘻一章八句。
振鹭
振鹭，二王之后来助祭也。
振鹭于飞，于彼西雝。我客戾止，亦有斯容。
在彼无恶，在此无斁。庶几夙夜，以永终誉。
振鹭一章八句。
丰年
丰年，秋冬报也。
丰年多黍多稌。亦有高廪，万亿及秭。
为酒为醴，烝畀祖妣，以洽百礼，降福孔皆。
丰年一章七句。
有瞽
有瞽，始作乐而合乎祖也。
有瞽有瞽，在周之庭。设业设虡，崇牙树羽。应田县鼓，鞉磬柷圉。
既备乃奏，箫管备举。喤喤厥声，肃雝和鸣，先祖是听。
我客戾止，永观厥成。
有瞽一章十三句。
潜
潜，季冬荐鱼，春献鲔也。
猗与漆沮，潜有多鱼。有鳣有鲔，鲦鲿𫚢鲤。以享以祀，以介景福。
潜一章六句。
雝
雝，禘大祖也。
有来雝雝，至止肃肃。相维辟公，天子穆穆。
于荐广牡，相予肆祀。假哉皇考，绥予孝子。
宣哲维人，文武维后。燕及皇天，克昌厥后。
绥我眉寿，介以繁祉。既右烈考，亦右文母。
雝一章十六句。
载见
载见，诸侯始见乎武王庙也。
载见辟王，曰求厥章。龙旗阳阳，和铃央央。鞗革有鸧，休有烈光。
率见昭考，以孝以享，以介眉寿。永言保之，思皇多祜。
烈文辟公，绥以多福，俾缉熙于纯嘏。
载见一章十四句。
有客
有客，微子来见祖庙也。
有客有客，亦白其马。有萋有且，敦琢其旅。
有客宿宿，有客信信。言授之絷，以絷其马。
薄言追之，左右绥之。既有淫威，降福孔夷。
有客一章十二句。
武
武，奏大武也。
于皇武王，无竞维烈。允文文王，克开厥后。
嗣武受之，胜殷遏刘，耆定尔功。
武一章七句。
