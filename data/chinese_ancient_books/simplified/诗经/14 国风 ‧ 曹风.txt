国风 ‧ 曹风
蜉蝣
蜉蝣，刺奢也。昭公国小而迫，无法以自守，好奢而任小人，将无所依焉。
蜉蝣之羽，衣裳楚楚。心之忧矣，于我归处！
蜉蝣之翼，采采衣服。心之忧矣，于我归息！
蜉蝣掘阅，麻衣如雪。心之忧矣，于我归说。
蜉蝣三章，章四句。
候人
候人，刺近小人也。共公远君子，而好近小人焉。
彼候人兮，何戈与祋，彼其之子，三百赤芾。
维鹈在梁，不濡其翼。彼其之子，不称其服。
维鹈在梁，不濡其咮。彼其之子，不遂其媾。
荟兮蔚兮，南山朝𬯀。婉兮娈兮，季女斯饥。
候人四章，章四句。
鸤鸠
鸤鸠，刺不壹也。在位无君子，用心之不壹也。
鸤鸠在桑，其子七兮。淑人君子，其仪一兮。其仪一兮，心如结兮。
鸤鸠在桑，其子在梅。淑人君子，其带伊丝。其带伊丝，其弁伊骐。
鸤鸠在桑，其子在棘。淑人君子，其仪不忒。其仪不忒，正是四国。
鸤鸠在桑，其子在榛。淑人君子，正是国人。正是国人，胡不万年！
鸤鸠四章，章六句。
下泉
下泉，思治也。曹人疾共公侵刻下民，不得其所，忧而思明王贤伯也。
洌彼下泉，浸彼苞稂。忾我寤叹，念彼周京。
洌彼下泉，浸彼苞萧。忾我寤叹，念彼京周。
洌彼下泉，浸彼苞蓍。忾我寤叹，念彼京师。
芃芃黍苗，阴雨膏之。四国有王，郇伯劳之。
下泉四章，章四句。
