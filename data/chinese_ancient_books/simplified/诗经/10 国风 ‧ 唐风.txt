国风 ‧ 唐风
蟋蟀
蟋蟀，刺晋僖公也。俭不中礼，故作是诗以闵之，欲其及时以礼自虞乐也。此晋也，而谓之唐，本其风俗，忧深思远，俭而用礼，乃有尧之遗风焉。
蟋蟀在堂，岁聿其莫。今我不乐，日月其除。
无已大康，职思其居。好乐无荒，良士瞿瞿。
蟋蟀在堂，岁聿其逝。今我不乐，日月其迈。
无已大康，职思其外。好乐无荒，良士蹶蹶。
蟋蟀在堂，役车其休。今我不乐，日月其慆。
无已大康，职思其忧。好乐无荒，良士休休。
蟋蟀三章，章八句。
山有枢
山有枢，刺晋昭公也。不能修道以正其国，有财不能用，有钟鼓不能以自乐，有朝廷不能洒埽，政荒民散，将以危亡。四邻谋取其国家而不知，国人作诗以刺之也。
山有枢，隰有榆。子有衣裳，弗曳弗娄；
子有车马，弗驰弗驱。宛其死矣，他人是愉。
山有栲，隰有杻。子有廷内，弗洒弗埽；
子有钟鼓，弗鼓弗考。宛其死矣，他人是保。
山有漆，隰有栗。子有酒食，何不日鼓瑟？
且以喜乐，且以永日。宛其死矣，他人入室。
山有枢三章，章八句。
扬之水
扬之水，刺晋昭公也。昭公分国以封沃，沃盛强，昭公微弱，国人将叛而归沃焉。
扬之水，白石凿凿。素衣朱襮，从子于沃。既见君子，云何不乐？
扬之水，白石皓皓。素衣朱绣，从子于鹄。既见君子，云何其忧？
扬之水，白石粼粼。我闻有命，不敢以告人。
扬之水三章，二章章六句、一章四句。
椒聊
椒聊，刺晋昭公也。君子见沃之盛彊，能修其政，知其蕃衍盛大，子孙将有晋国焉。
椒聊之实，蕃衍盈升。彼其之子，硕大无朋。椒聊且！远条且！
椒聊之实，蕃衍盈匊。彼其之子，硕大且笃。椒聊且！远条且！
椒聊二章，章六句。
绸缪
绸缪，刺晋乱也。国乱则昏姻不得其时焉。
绸缪束薪，三星在天。今夕何夕？见此良人！子兮子兮！如此良人何？
绸缪束刍，三星在隅。今夕何夕？见此邂逅！子兮子兮！如此邂逅何！
绸缪束楚，三星在户。今夕何夕？见此粲者！子兮子兮！如此粲者何！
绸缪三章，章六句。
杕杜
杕杜，刺时也。君不能亲其宗族，骨肉离散，独居而无兄弟，将为沃所并尔。
有杕之杜，其叶湑湑。独行踽踽，岂无他人？不如我同父。
嗟行之人，胡不比焉？人无兄弟，胡不佽焉？
有杕之杜，其叶菁菁。独行睘睘，岂无他人？不如我同姓。
嗟行之人，胡不比焉？人无兄弟，胡不佽焉？
杕杜二章，章九句。
羔裘
羔裘，刺时也。晋人刺其在位，不恤其民也。
羔裘豹袪，自我人居居。岂无他人？维子之故。
羔裘豹褎，自我人究究。岂无他人？维子之好。
羔裘二章，章四句。
鸨羽
鸨羽，刺时也。昭公之后，大乱五世，君子下从征役，不得养其父母，而作是诗也。
肃肃鸨羽，集于苞栩。王事靡盬，不能蓺稷黍，父母何怙？
悠悠苍天，曷其有所！
肃肃鸨翼，集于苞棘。王事靡盬，不能蓺黍稷，父母何食？
悠悠苍天，曷其有极！
肃肃鸨行，集于苞桑。王事靡盬，不能蓺稻粱，父母何尝？
悠悠苍天，曷其有常！
鸨羽三章，章七句。
无衣
无衣，美晋武公也。武公始并晋国，其大夫为之请命乎天子之使，而作是诗也。
岂曰无衣七兮，不如子之衣，安且吉兮！
岂曰无衣六兮，不如子之衣，安且燠兮！
无衣二章，章三句。
有杕之杜
有杕之杜，刺晋武公也。武公寡特，兼其宗族，而不求贤以自辅焉。
有杕之杜，生于道左。彼君子兮，噬肯适我。中心好之，曷饮食之。
有杕之杜，生于道周。彼君子兮，噬肯来游。中心好之，曷饮食之。
有杕之杜二章，章六句。
葛生
葛生，刺晋献公也。好攻战，则国人多丧矣。
葛生蒙楚，蔹蔓于野。予美亡此，谁与独处！
葛生蒙棘，蔹蔓于域。予美亡此，谁与独息！
角枕粲兮，锦衾烂兮。予美亡此，谁与独旦！
夏之日，冬之夜。百岁之后，归于其居。
冬之夜，夏之日。百岁之后，归于其室。
葛生五章，章四句。
采苓
采苓，刺晋献公也。献公好听谗焉。
采苓采苓，首阳之巅。人之为言，苟亦无信。
舍旃舍旃，苟亦无然。人之为言，胡得焉？
采苦采苦，首阳之下。人之为言，苟亦无与。
舍旃舍旃，苟亦无然。人之为言，胡得焉？
采葑采葑，首阳之东。人之为言，苟亦无从。
舍旃舍旃，苟亦无然。人之为言，胡得焉？
采苓三章，章八句。
