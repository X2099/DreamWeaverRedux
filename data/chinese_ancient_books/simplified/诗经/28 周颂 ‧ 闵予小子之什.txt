周颂 ‧ 闵予小子之什
闵予小子
闵予小子，嗣王朝于庙也。
闵予小子，遭家不造，嬛嬛在疚。
於乎皇考，永世克孝。念兹皇祖，陟降庭止。
维予小子，夙夜敬止。於乎皇王，继序思不忘。
闵予小子一章十一句。
访落
访落，嗣王谋于庙也。
访予落止，率时昭考。於乎悠哉！
朕未有艾。将予就之，继犹判涣。维予小子，未堪家多难。
绍庭上下，陟降厥家。休矣皇考，以保明其身。
访落一章十二句。
敬之
敬之，群臣进戒嗣王也。
敬之敬之，天维显思，命不易哉！
无曰高高在上，陟降厥士，日监在兹。维予小子，不聪敬止。
日就月将，学有缉熙于光明。佛时仔肩，示我显德行。
敬之一章十二句。
小毖
小毖，嗣王求助也。
予其惩，而毖后患。莫予荓蜂，自求辛螫。
肇允彼桃虫，拚飞维鸟。未堪家多难，予又集于蓼。
小毖一章八句。
载芟
载芟，春籍田而祈社稷也。
载芟载柞，其耕泽泽。千耦其耘，徂隰徂畛。
侯主侯伯，侯亚侯旅，侯彊侯以。有嗿其馌，思媚其妇，有依其士。
有略其耜，俶载南亩，播厥百谷，实函斯活。
驿驿其达，有厌其杰，厌厌其苗，緜緜其麃。
载获济济，有实其积，万亿及秭。为酒为醴，烝畀祖妣，以洽百礼。
有𫗣其香，邦家之光。有椒其馨，胡考之宁。
匪且有且，匪今斯今，振古如兹。
载芟一章三十一句。
良耜
良耜，秋报社稷也。
畟畟良耜，俶载南亩，播厥百谷，实函斯活。
或来瞻女，载筐及筥，其𫗵伊黍。其笠伊纠，其镈斯赵，以薅荼蓼。
荼蓼朽止，黍稷茂止。获之挃挃，积之栗栗。
其崇如墉，其比如栉，以开百室。百室盈止，妇子宁止。
杀时犉牡，有捄其角。以似以续，续古之人。
良耜一章二十三句。
丝衣
丝衣，绎宾尸也。高子曰：「灵星之尸也。」
丝衣其紑，载弁俅俅。自堂徂基，自羊徂牛。
鼐鼎及鼒，兕觥其觩，旨酒思柔。不吴不敖，胡考之休。
丝衣一章九句。
酌
酌，告成大武也。言能酌先祖之道，以养天下也。
于铄王师，遵养时晦。时纯熙矣，是用大介。
我龙受之，𫏋𫏋王之造。载用有嗣，实维尔公。允师。
酌一章九句。
桓
桓，讲武类祃也。桓，武志也。
绥万邦，娄丰年，天命匪解。
桓桓武王，保有厥士，于以四方，克定厥家。于昭于天，皇以间之。
桓一章九句。
赉
赉，大封于庙也。赉，予也。言所以锡予善人也。
文王既勤止，我应受之，敷时绎思。
我徂维求定，时周之命。于绎思。
赉一章六句
般
般，巡守而祀四岳河海也。
于皇时周，陟其高山。嶞山乔岳，允犹翕河。
敷天之下，裒时之对，时周之命。
般一章七句。
