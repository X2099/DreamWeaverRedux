小雅 ‧ 鱼藻之什
鱼藻
鱼藻，刺幽王也。言万物失其性，王居镐京，将不能以自乐，故君子思古之武王焉。
鱼在在藻，有颁其首。王在在镐，岂乐饮酒。
鱼在在藻，有莘其尾。王在在镐，饮酒乐岂。
鱼在在藻，依于其蒲。王在在镐，有那其居。
鱼藻三章，章四句。
采菽
采菽，刺幽王也。侮慢诸侯，诸侯来朝，不能锡命；以礼数征会之，而无信义，君子见微而思古焉。
采菽采菽，筐之筥之。君子来朝，何锡予之？
虽无予之，路车乘马。又何予之，玄衮及黼。
觱沸槛泉，言采其芹。君子来朝，言观其旗。
其旗淠淠，鸾声嘒嘒。载骖载驷，君子所届。
赤芾在股，邪幅在下。彼交匪纾，天子所予。
乐只君子，天子命之。乐只君子，福禄申之。
维柞之枝，其叶蓬蓬。乐只君子，殿天子之邦。
乐只君子，万福攸同。平平左右，亦是率从。
泛泛杨舟，绋𫄥维之。乐只君子，天子葵之。
乐只君子，福禄膍之。优哉游哉，亦是戾矣。
采菽五章，章八句。
角弓
角弓，父兄刺幽王也。不亲九族而好谗佞，骨肉相怨，故作是诗也。
骍骍角弓，翩其反矣。兄弟昏姻，无胥远矣。
尔之远矣，民胥然矣。尔之教矣，民胥傚矣。
此令兄弟，绰绰有裕。不令兄弟，交相为瘉。
民之无良，相怨一方，受爵不让，至于己斯亡。
老马反为驹，不顾其后。如食宜饇，如酌孔取。
毋教猱升木，如涂涂附。君子有徽猷，小人与属。
雨雪瀌瀌，见𬀪曰消。莫肯下遗，式居娄骄。
雨雪浮浮，见𬀪曰流。如蛮如髦，我是用忧。
角弓八章，章四句。
菀柳
菀柳，刺幽王也。暴虐无亲而刑罚不中，诸侯皆不欲朝，言王者之不可朝事也。
有菀者柳，不尚息焉。上帝甚蹈，无自暱焉。俾予靖之，后予极焉。
有菀者柳，不尚愒焉。上帝甚蹈，无自瘵焉。俾予靖之，后予迈焉。
有鸟高飞，亦傅于天。彼人之心，于何其臻？曷予靖之，居以凶矜？
菀柳三章，章六句。
都人士
都人士，周人刺衣服无常也。古者长民，衣服不贰，从容有常，以齐其民，则民德归壹，伤今不复见古人也。
彼都人士，狐裘黄黄。其容不改，出言有章。行归于周，万民所望。
彼都人士，台笠缁撮。彼君子女，绸直如发。我不见兮，我心不说。
彼都人士，充耳琇实。彼君子女，谓之尹吉。我不见兮，我心苑结。
彼都人士，垂带而厉。彼君子女，卷发如虿。我不见兮，言从之迈。
匪伊垂之，带则有余。匪伊卷之，发则有旟。我不见兮，云何盱矣。
都人士五章，章六句。
采绿
采绿，刺怨旷也。幽王之时多怨旷者也。
终朝采绿，不盈一匊。予发曲局，薄言归沐。
终朝采蓝，不盈一襜。五日为期，六日不詹。
之子于狩，言韔其弓。之子于钓，言纶之绳。
其钓维何？维鲂及𫚈。维鲂及𫚈，薄言观者。
采绿四章，章四句。
黍苗
黍苗，刺幽王也。不能膏润天下，卿士不能行召伯之职焉。
芃芃黍苗，阴雨膏之。悠悠南行，召伯劳之。
我任我辇，我车我牛。我行既集，盖云归哉。
我徒我御，我师我旅。我行既集，盖云归处。
肃肃谢功，召伯营之。烈烈征师，召伯成之。
原隰既平，泉流既清。召伯有成，王心则宁。
黍苗五章，章四句。
隰桑
隰桑，刺幽王也。小人在位，君子在野，思见君子，尽心以事之。
隰桑有阿，其叶有难。既见君子，其乐如何？
隰桑有阿，其叶有沃。既见君子，云何不乐？
隰桑有阿，其叶有幽。既见君子，德音孔胶。
心乎爱矣，遐不谓矣？中心藏之，何日忘之。
隰桑四章，章四句。
白华
白华，周人刺幽后也。幽王取申女以为后，又得褒姒而黜申后，故下国化之，以妾为妻，以孽代宗，而王弗能治，周人为之作是诗也。
白华菅兮，白茅束兮。之子之远，俾我独兮。
英英白云，露彼菅茅。天步艰难，之子不犹。
滮池北流，浸彼稻田。啸歌伤怀，念彼硕人。
樵彼桑薪，卬烘于煁。维彼硕人，实劳我心。
鼓钟于宫，声闻于外。念子懆懆，视我迈迈。
有鹙在梁，有鹤在林。维彼硕人，实劳我心。
鸳鸯在梁，戢其左翼。之子无良，二三其德。
有扁斯石，履之卑兮。之子之远，俾我疧兮。
白华八章，章四句。
緜蛮
緜蛮，微臣刺乱也。大臣不用仁心，遗忘微贱，不肯饮食教载之，故作是诗也。
緜蛮黄鸟，止于丘阿。道之云远，我劳如何。
饮之食之，教之诲之。命彼后车，谓之载之。
緜蛮黄鸟，止于丘隅。岂敢惮行，畏不能趋。
饮之食之，教之诲之。命彼后车，谓之载之。
緜蛮黄鸟，止于丘侧。岂敢惮行，畏不能极。
饮之食之，教之诲之。命彼后车，谓之载之。
緜蛮三章，章八句。
瓠叶
瓠叶，大夫刺幽王也。上弃礼而不能行，虽有牲牢饔饩，不肯用也。故思古之人，不以微薄废礼焉。
幡幡瓠叶，采之亨之。君子有酒，酌言尝之。
有兔斯首，炮之燔之。君子有酒，酌言献之。
有兔斯首，燔之炙之。君子有酒，酌言酢之。
有兔斯首，燔之炮之。君子有酒，酌言醻之。
瓠叶四章，章四句。
渐渐之石
渐渐之石，下国刺幽王也。戎狄叛之，荆舒不至，乃命将率东征，役久病于外，故作是诗也。
渐渐之石，维其高矣。山川悠远，维其劳矣。武人东征，不皇朝矣。
渐渐之石，维其卒矣。山川悠远，曷其没矣。武人东征，不皇出矣。
有豕白蹢，烝涉波矣。月离于毕，俾滂沱矣。武人东征，不皇他矣。
渐渐之石三章，章六句。
苕之华
苕之华，大夫闵时也。幽王之时，西戎东夷，交侵中国，师旅并起，因之以饥馑。君子闵周室之将亡，伤己逢之，故作是诗也。
苕之华，芸其黄矣。心之忧矣，维其伤矣！
苕之华，其叶青青。知我如此，不如无生！
牂羊坟首，三星在罶，人可以食，鲜可以饱。
苕之华三章，章四句。
何草不黄
何草不黄，下国刺幽王也。四夷交侵，中国背叛，用兵不息，视民如禽兽。君子忧之，故作是诗也。
何草不黄，何日不行。何人不将，经营四方。
何草不玄，何人不矜。哀我征夫，独为匪民。
匪兕匪虎，率彼旷野。哀我征夫，朝夕不暇。
有芃者狐，率彼幽草。有栈之车，行彼周道。
何草不黄四章，章四句。
