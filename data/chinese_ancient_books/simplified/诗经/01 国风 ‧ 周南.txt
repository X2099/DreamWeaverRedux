国风 ‧ 周南
(今河南西南部及湖北西北部一带)
关雎
关雎，后妃之德也，风之始也，所以风天下而正夫妇也，故用之乡人焉，用之邦国焉。
风，风也、教也。风以动之，教以化之。诗者，志之所之也，在心为志，发言为诗。情动于中而形于言，言之不足，故嗟叹之；嗟叹之不足，故永歌之；永歌之不足，不知手之舞之、足之蹈之也。情发于声，声成文谓之音。治世之音，安以乐，其政和；乱世之音，怨以怒，其政乖；亡国之音，哀以思，其民困。故正得失、动天地、感鬼神，莫近于诗。先王以是经夫妇、成孝敬、厚人伦、美教化、移风俗。
故诗有六义焉：一曰风，二曰赋，三曰比，四曰兴，五曰雅，六曰颂。上以风化下，下以风刺上，主文而谲谏，言之者无罪，闻之者足以戒，故曰风。至于王道衰、礼义废、政教失、国异政、家殊俗，而变风、变雅作矣。国史明乎得失之迹，伤人伦之废，哀刑政之苛，吟咏情性，以风其上，达于事变而怀其旧俗者也。故变风发乎情，止乎礼义。发乎情，民之性也；止乎礼义，先王之泽也。是以一国之事，系一人之本，谓之风。言天下之事，形四方之风，谓之雅。雅者，正也，言王政之所由废兴也。政有小大，故有小雅焉，有大雅焉。颂者，美盛德之形容，以其成功告于神明者也。是谓四始，诗之至也。然则关雎、麟趾之化，王者之风，故系之周公。南，言化自北而南也。鹊巢、驺虞之德，诸侯之风也，先王之所以教，故系之召公。周南 、召南，正始之道、王化之基，是以关雎乐得淑女以配君子，忧在进贤，不淫其色。哀窈窕、思贤才而无伤善之心焉，是关雎之义也。
关关雎鸠，在河之洲；窈窕淑女，君子好逑。
参差荇菜，左右流之；窈窕淑女，寤寐求之。
求之不得，寤寐思服，悠哉悠哉，辗转反侧。
参差荇菜，左右采之；窈窕淑女，琴瑟友之。
参差荇菜，左右芼之，窈窕淑女，钟鼓乐之。
关雎五章，章四句；故言三章，一章章四句、二章章八句。
【语译】
雎鸠这水鸟儿正关关声和鸣著，在这小小的水洲上。体态美好又有德谊的女子，是人人梦寐以求的好配偶啊！
杂乱不齐的荇菜，在这河边左右摇动著。体态美好又有德谊的女子，早晚都想求得啊！
追求不到，只好日夜思念著。唉！思之不已，翻来覆去是如何也睡不著。
杂乱不齐的荇菜，采荇女子正左右摘取著。体态美好又有德谊的女子啊，弹琴弄瑟好迎合她。
杂乱不齐的荇菜，采荇女子正左右拣取著。体态美好又有德谊的女子啊，敲钟打鼓好迎娶她。
关雎被列在诗经的首篇，可见它的重要性与优美。在毛诗诗序中说关雎是「后妃之德也」，所以这篇是教化天下人正夫妇之伦。
据墨子说法，琴瑟钟鼓皆非平民之乐，故这是王公贵族的婚姻教育诗。也有人说这是讽刺、举贤、抢婚等等，什么论调都有。我们要了解，在孔子时，诗经这本书是被拿来教导伦理五常的，从中去学习做人为政的大道理，所以即使有些只是民间的爱情歌谣，被穿凿附会是显而易见的，所以一大堆论调是想当然尔。
姑且不论其他，当就字面而言，这毋宁是描写一男子见一美人而后单相思，欲追求，渴望结合的情诗。
雎鸠是一种水鸟，相传这种鸟一生下来就定偶，恩爱非常，到死都不分，如有一方死亡，另一方会不再食，哀鸣而亡，所以古人常以雎鸠表夫妻间的坚贞爱情。听到雎鸠如此协调和鸣，心中不免产生情思，那窈窕淑女正是人人钦羡的好伴侣。
杂乱的荇草在河岸左右摇动著，那心中爱慕的女子，也正准备采撷而摇摆著，这婀娜多姿形影多撩人，无时无刻不想追求到。也藉著这左右摇摆，暗示女子的心无法捉摸，表现出犹疑不前、患得患失的心情，这心情终日煎熬，连睡觉都思念到无以成眠。这种想爱却不知如何爱，又无法不爱的情愁，表现十分淋漓。
这窈窕淑女正在河边采集荇菜，爱慕之情已无以宣泄，心中只好幻想著，用悠扬的琴瑟来表与她已和鸣，用钟鼓的喜乐之音，来表已迎娶她进门，以慰这相思之苦。在古代，琴瑟常用来表示夫妻合好，钟鼓是用在婚嫁上的乐音，所以有注家说这是婚礼的祝贺诗，这男子终追求到所爱，如愿以偿。
《论语．八佾》有云：「关雎乐而不淫，哀而不伤。」这是非常中肯的评论。观全诗充满著浪漫情怀，从思慕，而欲追求，后渴望，描写心理深刻细微，情感浓烈又不致无病呻吟。整首诗的音韵非常调合，我们今日读之，亦朗朗上口。文字简单朴实，藉采荇来表心之变化，诗之婉约表现即在此。无艳丽之感，无雕琢字句，但情感之表现却如此丰富，比起其他的宗教诗，或王公贵族的享乐诗来说，这民间歌谣更贴近人心，更使我们了解与爱好。
【注释】
雎鸠：雎ㄐㄩ，水鸟名。
关关：鸟的和鸣声，是状声词。
洲：水上的小陆地，如沙洲。
逑：聚合之意。好逑，好配偶之意。
参差：ㄘㄣㄘ杂乱不齐的样子。
荇菜：荇ㄒㄧㄥˋ一种植物，即苋ㄒㄧㄢˋ菜。
寤寐：寤ㄨˋ早上睡醒时，寐晚上就寝时，比喻为无时无刻。
悠哉悠哉：思之不已的叹息词。
采：同采，古用采。
芼：ㄇㄠˋ摘取之意。
译注：luo
葛覃
葛覃，后妃之本也。后妃在父母家，则志在于女功之事，躬俭节用，服澣濯之衣，尊敬师傅，则可以归。安父母、化天下以妇道也。
葛之覃兮，施于中谷，维叶萋萋。黄鸟于飞，集于灌木，其鸣喈喈。
葛之覃兮，施于中谷，维叶莫莫。是刈是濩，为𫄨为绤，服之无斁。
言告师氏，言告言归，薄污我私，薄澣我衣；害澣害否？归宁父母。
葛覃三章，章六句。
卷耳
卷耳，后妃之志也。又当辅佐君子，求贤审官，知臣下之勤劳；内有进贤之志，而无险诐私谒之心，朝夕思念，至于忧勤也。
采采卷耳，不盈顷筐；嗟我怀人，寘彼周行。
陟彼崔嵬，我马虺𬯎；我姑酌彼金罍，维以不永怀。
陟彼高冈，我马玄黄；我姑酌彼兕觥，维以不永伤。
陟彼砠矣，我马瘏矣，我仆痡矣，云何吁矣！
卷耳四章，章四句。
樛木
樛木，后妃逮下也。言能逮下而无嫉妬之心焉。
南有樛木，葛藟累之；乐只君子，福履绥之。
南有樛木，葛藟荒之；乐只君子，福履将之。
南有樛木，葛藟萦之；乐只君子，福履成之。
樛木三章，章四句。
螽斯
螽斯，后妃子孙众多也。言若螽斯，不妬忌，则子孙众多也。
螽斯羽，诜诜兮，宜尔子孙振振兮！
螽斯羽，薨薨兮，宜尔子孙绳绳兮！
螽斯羽，揖揖兮，宜尔子孙蛰蛰兮！
螽斯三章，章四句。
桃夭
桃夭，后妃之所致也。不妬忌，则男女以正、婚姻以时，国无鳏民也。
桃之夭夭，灼灼其华；之子于归，宜其室家。
桃之夭夭，有蕡其实；之子于归，宜其家室。
桃之夭夭，其叶蓁蓁；之子于归，宜其家人。
桃夭三章，章四句。
兔罝
兔罝，后妃之化也。关雎之化行，则莫不好德，贤人众多也。
肃肃兔罝，椓之丁丁；赳赳武夫，公侯干城。
肃肃兔罝，施于中逵；赳赳武夫，公侯好仇。
肃肃兔罝，施于中林；赳赳武夫，公侯腹心。
兔罝三章，章四句。
芣苢
芣苢，后妃之美也。和平则妇人乐有子矣。
采采芣苢，薄言采之；采采芣苢，薄言有之。
采采芣苢，薄言掇之；采采芣苢，薄言捋之。
采采芣苢，薄言袺之；采采芣苢，薄言襭之。
芣苢三章，章四句。
汉广
汉广，德广所及也。文王之道，被于南国，美化行乎江汉之域，无思犯礼，求而不可得也。
南有乔木，不可休思；汉有游女，不可求思。
汉之广矣，不可泳思；江之永矣，不可方思。
翘翘错薪，言刈其楚。之子于归，言秣其马。
汉之广矣，不可泳思；江之永矣，不可方思。
翘翘错薪，言刈其蒌。之子于归，言秣其驹。
汉之广矣，不可泳思；江之永矣，不可方思。
汉广三章，章八句。
汝坟
汝坟，道化行也。文王之化，行乎汝坟之国，妇人能闵其君子，犹勉之以正也。
遵彼汝坟，伐其条枚，未见君子，惄如调饥。
遵彼汝坟，伐其条肄，既见君子，不我遐弃。
鲂鱼赪尾，王室如毁；虽则如毁，父母孔迩。
汝坟三章，章四句。
麟之趾
麟之趾，关雎之应也。关雎之化行，则天下无犯非礼，虽衰世之公子，皆信厚如麟趾之时也。
麟之趾，振振公子，吁嗟麟兮！
麟之定，振振公姓，吁嗟麟兮！
麟之角，振振公族，吁嗟麟兮！
麟之趾三章，章三句。
