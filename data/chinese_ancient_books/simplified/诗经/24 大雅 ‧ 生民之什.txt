大雅 ‧ 生民之什
生民
生民，尊祖也。后稷生于姜嫄，文武之功，起于后稷，故推以配天焉。
厥初生民，时维姜嫄。生民如何？克禋克祀，以弗无子。
履帝武敏歆，攸介攸止。载震载夙，载生载育，时维后稷。
诞弥厥月，先生如达，不坼不副，无菑无害。
以赫厥灵，上帝不宁，不康禋祀，居然生子。
诞寘之隘巷，牛羊腓字之。诞寘之平林，会伐平林。
诞寘之寒冰，鸟覆翼之。鸟乃去矣，后稷呱矣。实覃实𬣙，厥声载路。
诞实匍匐，克岐克嶷。以就口食，蓺之荏菽，
荏菽旆旆，禾役穟穟，麻麦幪幪，瓜瓞唪唪。
诞后稷之穑，有相之道。茀厥丰草，种之黄茂。实方实苞，实种实褎，
实发实秀，实坚实好，实颖实栗，即有邰家室。
诞降嘉种，维秬维秠，维穈维芑。
恒之秬秠，是获是亩；恒之穈芑，是任是负，以归肇祀。
诞我祀如何？或舂或揄，或簸或蹂，释之叟叟，烝之浮浮。
载谋载惟，取萧祭脂，取羝以𫐈。载燔载烈，以兴嗣岁。
卬盛于豆，于豆于登。其香始升，上帝居歆，胡臭亶时。
后稷肇祀，庶无罪悔，以迄于今。
生民八章，四章章十句、四章章八句。
行苇
行苇，忠厚也。周家忠厚，仁及草木，故能内睦九族，外尊事黄耇，养老乞言，以成其福禄焉。
敦彼行苇，牛羊勿践履，方苞方体，维叶泥泥。
戚戚兄弟，莫远具尔。或肆之筵，或授之几。
肆筵设席，授几有缉御。或献或酢，洗爵奠斝。
醓醢以荐，或燔或炙。嘉殽脾臄，或歌或咢。
敦弓既坚，四𬭤既钧。舍矢既均，序宾以贤。
敦弓既句，既挟四𬭤。四𬭤如树，序宾以不侮。
曾孙维主，酒醴维醹。酌以大斗，以祈黄耇。
黄耇台背，以引以翼。寿考维祺，以介景福。
行苇八章，章四句；故言七章，二章章六句、五章章四句。
既醉
既醉，太平也。醉酒饱德，人有士君子之行焉。
既醉以酒，既饱以德。君子万年，介尔景福。
既醉以酒，尔殽既将。君子万年，介尔昭明。
昭明有融，高朗令终。令终有俶，公尸嘉告。
其告维何？笾豆静嘉。朋友攸摄，摄以威仪。
威仪孔时，君子有孝子。孝子不匮，永锡尔类。
其类维何？室家之壸。君子万年，永锡祚胤。
其胤维何？天被尔禄。君子万年，景命有仆。
其仆维何？厘尔女士。厘尔女士，从以孙子。
既醉八章，章四句。
凫鹥
凫鹥，守成也。太平之君子，能持盈守成，神祇祖考安乐之也。
凫鹥在泾，公尸来燕来宁。尔酒既清，尔殽既馨。公尸燕饮，福禄来成。
凫鹥在沙，公尸来燕来宜。尔酒既多，尔殽既嘉。公尸燕饮，福禄来为。
凫鹥在渚，公尸来燕来处。尔酒既湑，尔殽伊脯。公尸燕饮，福禄来下。
凫鹥在潀，公尸来燕来宗。既燕于宗，福禄攸降。公尸燕饮，福禄来崇。
凫鹥在亹，公尸来止熏熏。旨酒欣欣，燔炙芬芬。公尸燕饮，无有后艰。
凫鹥五章，章六句。
假乐
假乐，嘉成王也。
假乐君子，显显令德。宜民宜人，受禄于天。保右命之，自天申之。
干禄百福，子孙千亿。穆穆皇皇，宜君宜王。不愆不忘，率由旧章。
威仪抑抑，德音秩秩。无怨无恶，率由群匹。受福无疆，四方之纲。
之纲之纪，燕及朋友。百辟卿士，媚于天子。不解于位，民之攸塈。
假乐四章，章六句。
公刘
公刘，召康公戒成王也。成王将涖政，戒以民事，美公刘之厚于民，而献是诗也。
笃公刘，匪居匪康，迺埸迺疆，迺积迺仓，迺裹糇粮。
于橐于囊，思辑用光。弓矢斯张，干戈戚扬，爰方启行。
笃公刘，于胥斯原，既庶既繁；既顺迺宣，而无永叹。
陟则在𪩘，复降在原。何以舟之？维玉及瑶，鞞琫容刀。
笃公刘，逝彼百泉，瞻彼溥原；迺陟南冈，乃觏于京。
京师之野，于时处处，于时庐旅，于时言言，于时语语。
笃公刘，于京斯依。跄跄济济，俾筵俾几。既登乃依，乃造其曹。
执豕于牢，酌之用匏。食之饮之，君之宗之。
笃公刘，既溥既长，既景迺冈，相其阴阳，观其流泉。
其军三单，度其隰原，彻田为粮。度其夕阳，豳居允荒。
笃公刘，于豳斯馆。涉渭为乱，取厉取锻。止基迺理，爰众爰有。
夹其皇涧，溯其过涧，止旅迺密，芮鞫之即。
公刘六章，章十句。
泂酌
泂酌，召康公戒成王也。言皇天亲有德、飨有道也。
泂酌彼行潦，挹彼注兹，可以餴饎。岂弟君子，民之父母。
泂酌彼行潦，挹彼注兹，可以濯罍。岂弟君子，民之攸归。
泂酌彼行潦，挹彼注兹，可以濯溉。岂弟君子，民之攸塈。
泂酌三章，章五句。
卷阿
卷阿，召康公戒成王也。言求贤用吉士也。
有卷者阿，飘风自南。岂弟君子，来游来歌，以矢其音。
伴奂尔游矣，优游尔休矣。岂弟君子，俾尔弥尔性，似先公酋矣。
尔土宇昄章，亦孔之厚矣。岂弟君子，俾尔弥尔性，百神尔主矣。
尔受命长矣，茀禄尔康矣。岂弟君子，俾尔弥尔性，纯嘏尔常矣。
有冯有翼，有孝有德，以引以翼。岂弟君子，四方为则。
颙颙卬卬，如圭如璋，令闻令望。岂弟君子，四方为纲。
凤皇于飞，翙翙其羽，亦集爰止。蔼蔼王多吉士，维君子使，媚于天子。
凤皇于飞，翙翙其羽，亦傅于天。蔼蔼王多吉人，维君子命，媚于庶人。
凤皇鸣矣，于彼高冈。梧桐生矣，于彼朝阳。菶菶萋萋，雝雝喈喈。
君子之车，既庶且多。君子之马，既闲且驰。矢诗不多，维以遂歌。
卷阿十章，六章章五句、四章章六句。
民劳
民劳，召穆公刺厉王也。
民亦劳止，汔可小康。惠此中国，以绥四方。
无纵诡随，以谨无良。式遏寇虐，憯不畏明。柔远能迩，以定我王。
民亦劳止，汔可小休。惠此中国，以为民逑。
无纵诡随，以谨惛怓。式遏寇虐，无俾民忧。无弃尔劳，以为王休。
民亦劳止，汔可小息。惠此京师，以绥四国。
无纵诡随，以谨罔极。式遏寇虐，无俾作慝。敬慎威仪，以近有德。
民亦劳止，汔可小愒。惠此中国，俾民忧泄。
无纵诡随，以谨丑厉。式遏寇虐，无俾正败。戎虽小子，而式弘大。
民亦劳止，汔可小安。惠此中国，国无有残。
无纵诡随，以谨缱绻。式遏寇虐，无俾正反。王欲玉女，是用大谏。
民劳五章，章十句。
板
板，凡伯刺厉王也。
上帝板板，下民卒瘅。出话不然，为犹不远。
靡圣管管，不实于亶。犹之未远，是用大谏。
天之方难，无然宪宪。天之方蹶，无然泄泄。
辞之辑矣，民之洽矣；辞之怿矣，民之莫矣。
我虽异事，及尔同寮。我即尔谋，听我嚣嚣。
我言维服，勿以为笑。先民有言，询于刍荛。
天之方虐，无然谑谑。老夫灌灌，小子𫏋𫏋。
匪我言耄，尔用忧谑。多将熇熇，不可救药。
天之方懠，无为夸毗。威仪卒迷，善人载尸。
民之方殿屎，则莫我敢葵。丧乱蔑资，曾莫惠我师。
天之牖民，如埙如篪，如璋如圭，如取如携，
携无曰益，牖民孔易，民之多辟，无自立辟。
价人维藩，大师维垣。大邦维屏，大宗维翰。
怀德维宁，宗子维城。无俾城坏，无独斯畏。
敬天之怒，无敢戏豫。敬天之渝，无敢驰驱。
昊天曰明，及尔出王；昊天曰旦，及尔游衍。
板八章，章八句。
