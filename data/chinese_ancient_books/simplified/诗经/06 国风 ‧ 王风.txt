国风 ‧ 王风
黍离
黍离，闵宗周也。周大夫行役，至于宗周，过故宗庙宫室，尽为禾黍，闵周室之颠覆，彷徨不忍去，而作是诗也。
彼黍离离，彼稷之苗。行迈靡靡，中心摇摇。
知我者，谓我心忧；不知我者，谓我何求。悠悠苍天，此何人哉！
彼黍离离，彼稷之穗。行迈靡靡，中心如醉。
知我者，谓我心忧；不知我者，谓我何求。悠悠苍天，此何人哉。
彼黍离离，彼稷之实。行迈靡靡，中心如噎。
知我者，谓我心忧；不知我者，谓我何求。悠悠苍天，此何人哉！
黍离三章，章十句。
君子于役
君子于役，刺平王也。君子行役无期度，大夫思其危难以风焉。
君子于役，不知其期，曷至哉？
鸡栖于埘，日之夕矣，羊牛下来。君子于役，如之何勿思？
君子于役，不日不月，曷其有佸？
鸡栖于桀，日之夕矣，羊牛下括。君子于役，苟无饥渴。
君子于役二章，章八句。
君子阳阳
君子阳阳，闵周也。君子遭乱，相招为禄仕，全身远害而已。
君子阳阳，左执簧，右招我由房，其乐只且。
君子陶陶，左执翿，右招我由敖，其乐只且。
君子阳阳二章，章四句。
扬之水
扬之水，刺平王也。不抚其民，而远屯戍于母家，周人怨思焉。
扬之水，不流束薪。彼其之子，不与我戍申。怀哉怀哉！曷月予还归哉？
扬之水，不流束楚。彼其之子，不与我戍甫。怀哉怀哉！曷月予还归哉？
扬之水，不流束蒲。彼其之子，不与我戍许。怀哉怀哉！曷月予还归哉？
扬之水三章，章六句。
中谷有蓷
中谷有蓷，闵周也。夫妇日以衰薄，凶年饥馑，室家相弃尔。
中谷有蓷，暵其干矣。有女仳离，嘅其叹矣。嘅其叹矣，遇人之艰难矣。
中谷有蓷，暵其修矣。有女仳离，条其歗矣。条其歗矣，遇人之不淑矣。
中谷有蓷，暵其湿矣。有女仳离，啜其泣矣。啜其泣矣，何嗟及矣。
中谷有蓷三章，章六句
兔爰
兔爰，闵周也。桓王失信，诸侯背叛，构怨连祸，王师伤败，君子不乐其生焉。
有兔爰爰，雉离于罗。我生之初，尚无为；我生之后，逢此百罹。尚寐无吪！
有兔爰爰，雉离于罦。我生之初，尚无造；我生之后，逢此百忧。尚寐无觉！
有兔爰爰，雉离于罿。我生之初，尚无庸；我生之后，逢此百凶。尚寐无聪！
兔爰三章，章七句。
葛藟
葛藟，王族刺平王也。周室道衰，弃其九族焉。
緜緜葛藟，在河之浒。终远兄弟，谓他人父；谓他人父，亦莫我顾。
緜緜葛藟，在河之涘。终远兄弟，谓他人母；谓他人母，亦莫我有。
緜緜葛藟，在河之漘。终远兄弟，谓他人昆；谓他人昆，亦莫我闻。
葛藟三章，章六句。
采葛
采葛，惧谗也。
彼采葛兮，一日不见，如三月兮！
彼采萧兮，一日不见，如三秋兮！
彼采艾兮，一日不见，如三岁兮！
采葛三章，章三句。
大车
大车，刺周大夫也。礼义陵迟，男女淫奔，故陈古以刺今大夫不能听男女之讼焉。
大车槛槛，毳衣如菼。岂不尔思？畏子不敢。
大车啍啍，毳衣如𫞩。岂不尔思？畏子不奔。
谷则异室，死则同穴。谓予不信，有如皦日。
大车三章，章四句。
丘中有麻
丘中有麻，思贤也。庄王不明，贤人放逐，国人思之，而作是诗也。
丘中有麻，彼留子嗟；彼留子嗟，将其来施施。
丘中有麦，彼留子国；彼留子国，将其来食。
丘中有李，彼留之子；彼留之子，贻我佩玖。
丘中有麻三章，章四句。
