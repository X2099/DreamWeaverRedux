国风 ‧ 桧风
羔裘
羔裘，大夫以道去其君也。国小而迫，君不用道，好洁其衣服。逍遥游燕，而不能自强于政治，故作是诗也。
羔裘逍遥，狐裘以朝。岂不尔思？劳心忉忉！
羔裘翱翔，狐裘在堂。岂不尔思？我心忧伤！
羔裘如膏，日出有曜。岂不尔思？中心是悼！
羔裘三章，章四句。
素冠
素冠，刺不能三年也。
庶见素冠兮，棘人栾栾兮，劳心慱慱兮。
庶见素衣兮，我心伤悲兮，聊与子同归兮。
庶见素𫖒兮，我心蕴结兮，聊与子如一兮。
素冠三章，章三句。
隰有苌楚
隰有苌楚，疾恣也。国人疾其君之淫恣，而思无情欲者也。
隰有苌楚，猗傩其枝。夭之沃沃，乐子之无知。
隰有苌楚，猗傩其华。夭之沃沃，乐子之无家。
隰有苌楚，猗傩其实。夭之沃沃，乐子之无室。
隰有苌楚三章，章四句。
匪风
匪风，思周道也。国小政乱，忧及祸难，而思周道焉。
匪风发兮，匪车偈兮。顾瞻周道，中心怛兮。
匪风飘兮，匪车嘌兮。顾瞻周道，中心吊兮。
谁能亨鱼？溉之釜鬵。谁将西归？怀之好音。
匪风三章，章四句。
