国风 ‧ 齐风
鸡鸣
鸡鸣，思贤妃也。哀公荒淫怠慢，故陈贤妃贞女夙夜警戒相成之道焉。
鸡既鸣矣，朝既盈矣。匪鸡则鸣，苍蝇之声。
东方明矣，朝既昌矣。匪东方则明，月出之光。
虫飞薨薨，甘与子同梦。会且归矣，无庶予子憎。
鸡鸣三章，章四句。
还
还，刺荒也。哀公好田猎，从禽兽而无厌，国人化之，遂成风俗。习于田猎谓之贤，闲于驰逐谓之好焉。
子之还兮，遭我乎峱之闲兮。并驱从两肩兮，揖我谓我儇兮。
子之茂兮，遭我乎峱之道兮。并驱从两牡兮，揖我谓我好兮。
子之昌兮，遭我乎峱之阳兮。并驱从两狼兮，揖我谓我臧兮。
还三章，章四句。
著
著，刺时也。时不亲迎也。
俟我于著乎而，充耳以素乎而，尚之以琼华乎而。
俟我于庭乎而，充耳以青乎而，尚之以琼莹乎而。
俟我于堂乎而，充耳以黄乎而，尚之以琼英乎而。
著三章，章三句。
东方之日
东方之日，刺衰也。君臣失道，男女淫奔，不能以礼化也。
东方之日兮，彼姝者子，在我室兮。在我室兮，履我即兮。
东方之月兮，彼姝者子，在我闼兮。在我闼兮，履我发兮。
东方之日二章，章五句。
东方未明
东方未明，刺无节也。朝廷兴居无节，号令不时，挈壶氏不能掌其职焉。
东方未明，颠倒衣裳。颠之倒之，自公召之。
东方未晞，颠倒裳衣。倒之颠之，自公令之。
折柳樊圃，狂夫瞿瞿。不能辰夜，不夙则莫。
东方未明三章，章四句。
南山
南山，刺襄公也。鸟兽之行，淫乎其妹，大夫遇是恶，作诗而去之。
南山崔崔，雄狐绥绥。鲁道有荡，齐子由归。既曰归止，曷又怀止！
葛屦五两，冠緌双止。鲁道有荡，齐子庸止。既曰庸止，曷又从止！
蓺麻如之何？衡从其亩；取妻如之何？必告父母。既曰告止，曷又鞠止！
析薪如之何？匪斧不克；取妻如之何？匪媒不得。既曰得止，曷又极止！
南山四章，章六句。
甫田
甫田，大夫刺襄公也。无礼义而求大功，不修德而求诸侯，志大心劳，所以求者非其道也。
无田甫田，维莠骄骄。无思远人，劳心忉忉。
无田甫田，维莠桀桀。无思远人，劳心怛怛。
婉兮娈兮，总角丱兮。未几见兮，突而弁兮。
甫田三章，章四句。
卢令
卢令，刺荒也。襄公好田猎毕弋，而不修民事，百姓苦之，故陈古以风焉。
卢令令，其人美且仁。
卢重环，其人美且鬈。
卢重𰾄，其人美且偲。
卢令三章，章二句。
敝笱
敝笱，刺文姜也。齐人恶鲁桓公微弱，不能防闲文姜，使至淫乱，为二国患焉。
敝笱在梁，其鱼鲂鳏。齐子归止，其从如云。
敝笱在梁，其鱼鲂𫚈。齐子归止，其从如雨。
敝笱在梁，其鱼唯唯。齐子归止，其从如水。
敝笱三章，章四句。
载驱
载驱，齐人刺襄公也。无礼义故盛其车服，疾驱于通道大都，与文姜淫，播其恶于万民焉。
载驱薄薄，簟茀朱鞹。鲁道有荡，齐子发夕。
四骊济济，垂辔弥弥。鲁道有荡，齐子岂弟。
汶水汤汤，行人彭彭。鲁道有荡，齐子翱翔。
汶水滔滔，行人儦儦。鲁道有荡，齐子游敖。
载驱四章，章四句。
猗嗟
猗嗟，刺鲁庄公也。齐人伤鲁庄公有威仪技艺，然而不能以礼防闲其母，失子之道，人以为齐侯之子焉。
猗嗟昌兮！颀而长兮。抑若扬兮，美目扬兮。巧趋跄兮，射则臧兮！
猗嗟名兮！美目清兮，仪既成兮，终日射侯。不出正兮。展我甥兮！
猗嗟娈兮！清扬婉兮。舞则选兮，射则贯兮。四矢反兮，以御乱兮。
猗嗟三章，章六句。
