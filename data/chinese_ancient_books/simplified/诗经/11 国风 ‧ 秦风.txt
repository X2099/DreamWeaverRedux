国风 ‧ 秦风
车邻
车邻，美秦仲也。秦仲始大，有车马礼乐侍御之好焉。
有车邻邻，有马白颠。未见君子，寺人之令。
阪有漆，隰有栗。既见君子，并坐鼓瑟。今者不乐，逝者其耋。
阪有桑，隰有杨。既见君子，并坐鼓簧。今者不乐，逝者其亡。
车邻三章，一章四句、二章章六句。
驷驖
驷驖，美襄公也。始命有田狩之事，园囿之乐焉。
驷驖孔阜，六辔在手。公之媚子，从公于狩。
奉时辰牡，辰牡孔硕。公曰左之，舍拔则获。
游于北园，四马既闲。𬨎车鸾镳，载猃歇骄。
驷驖三章，章四句。
小戎
小戎，美襄公也。备其兵甲，以讨西戎。西戎方彊，而征伐不休，国人则矜其车甲，妇人能闵其君子焉。
小戎俴收，五楘梁辀。游环胁驱，阴靷鋈续。文茵畅毂，驾我骐馵。
言念君子，温其如玉。在其板屋，乱我心曲。
四牡孔阜，六辔在手。骐駵是中，䯄骊是骖。龙盾之合，鋈以觼𫐇。
言念君子，温其在邑。方何为期？胡然我念之？
俴驷孔群，厹矛鋈𬭚。蒙伐有苑，虎韔镂膺。交韔二弓，竹闭绲縢。
言念君子，载寝载兴。厌厌良人，秩秩德音。
小戎三章，章十句。
蒹葭
蒹葭，刺襄公也。未能用周礼，将无以固其国焉。
蒹葭苍苍，白露为霜。所谓伊人，在水一方。
溯洄从之，道阻且长；溯游从之，宛在水中央。
蒹葭凄凄，白露未晞。所谓伊人，在水之湄。
溯洄从之，道阻且跻；溯游从之，宛在水中坻。
蒹葭采采，白露未已。所谓伊人，在水之涘。
溯洄从之，道阻且右；溯游从之，宛在水中沚。
蒹葭三章，章八句。
终南
终南，戒襄公也。能取周地，始为诸侯，受显服，大夫美之，故作是诗以戒劝之。
终南何有？有条有梅。君子至止，锦衣狐裘。颜如渥丹，其君也哉！
终南何有？有纪有堂。君子至止，黻衣绣裳。佩玉将将，寿考不忘。
终南二章，章六句。
黄鸟
黄鸟，哀三良也。国人刺穆公以人从死，而作是诗也。
交交黄鸟，止于棘。谁从穆公？子车奄息。维此奄息，百夫之特。
临其穴，惴惴其栗。彼苍者天，歼我良人。如可赎兮，人百其身。
交交黄鸟，止于桑。谁从穆公？子车仲行。维此仲行，百夫之防。
临其穴，惴惴其栗。彼苍者天，歼我良人。如可赎兮，人百其身。
交交黄鸟，止于楚。谁从穆公？子车针虎。维此针虎，百夫之御。
临其穴，惴惴其栗。彼苍者天，歼我良人。如可赎兮，人百其身。
黄鸟三章，章十二句。
晨风
晨风，刺康公也。忘穆公之业，始弃其贤臣焉。
𫛣彼晨风，郁彼北林。未见君子，忧心钦钦。如何如何？忘我实多！
山有苞栎，隰有六駮。未见君子，忧心靡乐。如何如何？忘我实多！
山有苞棣，隰有树檖。未见君子，忧心如醉。如何如何？忘我实多！
晨风三章，章六句。
无衣
无衣，刺用兵也。秦人刺其君好攻战，亟用兵，而不与民同欲焉。
岂曰无衣？与子同袍。王于兴师，修我戈矛，与子同仇。
岂曰无衣？与子同泽。王于兴师，修我矛戟，与子偕作。
岂曰无衣？与子同裳。王于兴师，修我甲兵，与子偕行。
无衣三章，章五句。
渭阳
渭阳，康公念母也。康公之母，晋献公之女。文公遭丽姬之难，未反，而秦姬卒。穆公纳文公，康公时为大子，赠送文公于渭之阳。念母之不见也，我见舅氏，如母存焉。及其即位，思而作是诗也。
我送舅氏，曰至渭阳。何以赠之？路车乘黄。
我送舅氏，悠悠我思。何以赠之？琼瑰玉佩。
渭阳二章，章四句。
权舆
权舆，刺康公也。忘先君之旧臣与贤者，有始而无终也。
于我乎！夏屋渠渠，今也每食无余。于嗟乎！不承权舆！
于我乎！每食四簋，今也每食不饱。于嗟乎！不承权舆！
权舆二章，章五句。
