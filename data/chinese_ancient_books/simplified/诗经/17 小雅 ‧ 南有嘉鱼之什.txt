小雅 ‧ 南有嘉鱼之什
南有嘉鱼
南有嘉鱼，乐与贤也。太平之君子至诚，乐与贤者共之也。
南有嘉鱼，烝然罩罩。君子有酒，嘉宾式燕以乐。
南有嘉鱼，烝然汕汕。君子有酒，嘉宾式燕以衎。
南有樛木，甘瓠累之。君子有酒，嘉宾式燕绥之。
翩翩者鵻，烝然来思。君子有酒，嘉宾式燕又思。
南有嘉鱼四章，章四句。
南山有台
南山有台，乐得贤也。得贤则能为邦家立太平之基矣。
南山有台，北山有莱。乐只君子，邦家之基。乐只君子，万寿无期。
南山有桑，北山有杨。乐只君子，邦家之光。乐只君子，万寿无疆。
南山有杞，北山有李。乐只君子，民之父母。乐只君子，德音不已。
南山有栲，北山有杻。乐只君子，遐不眉寿。乐只君子，德音是茂。
南山有枸，北山有楰。乐只君子，遐不黄耇。乐只君子，保艾尔后。
南山有台五章，章六句。
○由庚（今佚）
○崇丘（今佚）
○由仪（今佚）
蓼萧
蓼萧，泽及四海也。
蓼彼萧斯，零露湑兮。既见君子，我心写兮。燕笑语兮，是以有誉处兮。
蓼彼萧斯，零露瀼瀼。既见君子，为龙为光。其德不爽，寿考不忘。
蓼彼萧斯，零露泥泥。既见君子，孔燕岂弟。宜兄宜弟，令德寿岂。
蓼彼萧斯，零露浓浓。既见君子，鞗革忡忡。和鸾雝雝，万福攸同。
蓼萧四章，章六句。
湛露
湛露，天子燕诸侯也。
湛湛露斯，匪阳不晞。厌厌夜饮，不醉无归。
湛湛露斯，在彼丰草。厌厌夜饮，在宗载考。
湛湛露斯，在彼杞棘。显允君子，莫不令德。
其桐其椅，其实离离。岂弟君子，莫不令仪。
湛露四章，章四句。
彤弓
彤弓，天子锡有功诸侯也。
彤弓弨兮，受言藏之。我有嘉宾，中心贶之。钟鼓既设，一朝飨之。
彤弓弨兮，受言载之。我有嘉宾，中心喜之。钟鼓既设，一朝右之。
彤弓弨兮，受言櫜之。我有嘉宾，中心好之。钟鼓既设，一朝醻之。
彤弓三章，章六句。
菁菁者莪
菁菁者莪，乐育材也。君子能长育人材，则天下喜乐之矣。
菁菁者莪，在彼中阿。既见君子，乐且有仪。
菁菁者莪，在彼中沚。既见君子，我心则喜。
菁菁者莪，在彼中陵。既见君子，锡我百朋。
泛泛杨舟，载沉载浮。既见君子，我心则休。
菁菁者莪四章，章四句。
六月
六月，宣王北伐也。鹿鸣废，则和乐缺矣。四牡废，则君臣缺矣。皇皇者华废，则忠信缺矣。常棣废，则兄弟缺矣。伐木废，则朋友缺矣。天保废，则福禄缺矣。采薇废，则征伐缺矣。出车废，则功力缺矣。杕杜废，则师众缺矣。鱼丽废，则法度缺矣。南陔废，则孝友缺矣。白华废，则廉耻缺矣。华黍废，则蓄积缺矣。由庚废，则阴阳失其道理矣。南有嘉鱼废，则贤者不安，下不得其所矣。崇丘废，则万物不遂矣。南山有台废，则为国之基队矣。由仪废，则万物失其道理矣。蓼萧废，则恩泽乖矣。湛露废，则万国离矣。彤弓废，则诸夏衰矣。菁菁者莪废，则无礼仪矣。小雅尽废，则四夷交侵，中国微矣。
六月栖栖，戎车既饬。四牡骙骙，载是常服。
𤞤狁孔炽，我是用急。王于出征，以匡王国。
比物四骊，闲之维则。维此六月，既成我服。
我服既成，于三十里。王于出征，以佐天子。
四牡修广，其大有颙。薄伐𤞤狁，以奏肤公。
有严有翼，共武之服。共武之服，以定王国。
𤞤狁匪茹，整居焦获。侵镐及方，至于泾阳。
织文鸟章，白旆央央。元戎十乘，以先启行。
戎车既安，如轾如轩。四牡既佶，既佶且闲。
薄伐𤞤狁，至于大原。文武吉甫，万邦为宪。
吉甫燕喜，既多受祉。来归自镐，我行永久。
饮御诸友，炰鼈脍鲤。侯谁在矣？张仲孝友。
六月六章，章八句。
采芑
采芑，宣王南征也。
薄言采芑，于彼新田，于此菑亩。方叔涖止，其车三千，师干之试。
方叔率止，乘其四骐，四骐翼翼。路车有奭，簟茀鱼服，钩膺鞗革。
薄言采芑，于彼新田，于此中乡。方叔涖止，其车三千，旗旐央央。
方叔率止，约𬨂错衡，八鸾玱玱。服其命服，朱芾斯皇，有玱葱珩。
𫛣彼飞隼，其飞戾天，亦集爰止。方叔涖止，其车三千，师干之试。
方叔率止，钲人伐鼓，陈师鞠旅。显允方叔，伐鼓渊渊，振旅阗阗。
蠢尔蛮荆，大邦为雠。方叔元老，克壮其犹。方叔率止，执讯获丑。
戎车啴啴，啴啴焞焞，如霆如雷。显允方叔，征伐𤞤狁，蛮荆来威。
采芑四章，章十二句。
车攻
车攻，宣王复古也。宣王能内修政事，外攘夷狄，复文武之竟土，修车马、备器械，复会诸侯于东都，因田猎而选车徒焉。
我车既攻，我马既同。四牡庞庞，驾言徂东。
田车既好，四牡孔阜。东有甫草，驾言行狩。
之子于苗，选徒嚻嚻。建旐设旄，搏兽于敖。
驾彼四牡，四牡奕奕。赤芾金舄，会同有绎。
决拾既佽，弓矢既调。射夫既同，助我举柴。
四黄既驾，两骖不猗。不失其驰，舍矢如破。
萧萧马鸣，悠悠旆旌。徒御不惊，大庖不盈。
之子于征，有闻无声。允矣君子，展也大成。
车攻八章，章四句。
吉日
吉日，美宣王田也。能慎微接下，无不自尽，以奉其上焉。
吉日维戊，既伯既祷。田车既好，四牡孔阜。升彼大阜，从其群丑。
吉日庚午，既差我马。兽之所同，麀鹿麌麌。漆沮之从，天子之所。
瞻彼中原，其祁孔有。儦儦俟俟，或群或友。悉率左右，以燕天子。
既张我弓，既挟我矢。发彼小豝，殪此大兕。以御宾客，且以酌醴。
吉日四章，章六句。
