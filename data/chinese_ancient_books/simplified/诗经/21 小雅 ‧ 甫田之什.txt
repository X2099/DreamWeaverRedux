小雅 ‧ 甫田之什
甫田
甫田，刺幽王也。君子伤今而思古焉。
倬彼甫田，岁取十千。我取其陈，食我农人。自古有年。
今适南亩，或耘或耔，黍稷薿薿。攸介攸止，烝我髦士。
以我齐明，与我牺羊，以社以方。我田既臧，农夫之庆。
琴瑟击鼓，以御田祖，以祈甘雨，以介我稷黍，以谷我士女。
曾孙来止，以其妇子，馌彼南亩，田畯至喜。攘其左右，尝其旨否。
禾易长亩，终善且有。曾孙不怒，农夫克敏。
曾孙之稼，如茨如梁；曾孙之庾，如坻如京。
乃求千斯仓，乃求万斯箱。黍稷稻粱，农夫之庆。报以介福，万寿无疆。
甫田四章，章十句。
大田
大田，刺幽王也。言矜寡不能自存焉。
大田多稼，既种既戒，既备乃事。
以我覃耜，俶载南亩，播厥百谷。既庭且硕，曾孙是若。
既方既皂，既坚既好，不稂不莠。
去其螟螣，及其蟊贼，无害我田穉。田祖有神，秉畀炎火。
有渰萋萋，兴雨祈祈，雨我公田，遂及我私。
彼有不获穉，此有不敛穧；彼有遗秉，此有滞穗，伊寡妇之利。
曾孙来止，以其妇子，馌彼南亩，田畯至喜。
来方禋祀，以其骍黑，与其黍稷。以享以祀，以介景福。
大田四章，二章章八句、二章章九句。
瞻彼洛矣
瞻彼洛矣，刺幽王也。思古明王，能爵命诸侯，赏善罚恶焉。
瞻彼洛矣，维水泱泱。君子至止，福禄如茨。韎韐有奭，以作六师。
瞻彼洛矣，维水泱泱。君子至止，鞞琫有珌。君子万年，保其家室。
瞻彼洛矣，维水泱泱。君子至止，福禄既同。君子万年，保其家邦。
瞻彼洛矣三章，章六句。
裳裳者华
裳裳者华，刺幽王也。古之仕者世禄，小人在位，则谗谄并进，弃贤者之类，绝功臣之世焉。
裳裳者华，其叶湑兮。我觏之子，我心写兮。我心写兮，是以有誉处兮。
裳裳者华，芸其黄矣。我觏之子，维其有章矣。维其有章矣，是以有庆矣。
裳裳者华，或黄或白。我觏之子，乘其四骆。乘其四骆，六辔沃若。
左之左之，君子宜之。右之右之，君子有之。维其有之，是以似之。
裳裳者华四章，章六句。
桑扈
桑扈，刺幽王也。君臣上下动无礼文焉。
交交桑扈，有莺其羽。君子乐胥，受天之祜。
交交桑扈，有莺其领。君子乐胥，万邦之屏。
之屏之翰，百辟为宪。不戢不难，受福不那。
兕觥其觩，旨酒思柔。彼交匪敖，万福来求。
桑扈四章，章四句。
鸳鸯
鸳鸯，刺幽王也。思古明王，交于万物有道，自奉养有节焉。
鸳鸯于飞，毕之罗之。君子万年，福禄宜之。
鸳鸯在梁，戢其左翼。君子万年，宜其遐福。
乘马在厩，摧之秣之。君子万年，福禄艾之。
乘马在厩，秣之摧之。君子万年，福禄绥之。
鸳鸯四章，章四句。
𫠆弁
𫠆弁，诸公刺幽王也。暴戾无亲，不能宴乐同姓，亲睦九族，孤危将亡，故作是诗也。
有𫠆者弁，实维伊何？尔酒既旨，尔殽既嘉。岂伊异人，兄弟匪他。
茑与女萝，施于松柏。未见君子，忧心弈弈；既见君子，庶几说怿。
有𫠆者弁，实维何期？尔酒既旨，尔殽既时。岂伊异人，兄弟具来。
茑与女萝，施于松上。未见君子，忧心怲怲；既见君子，庶几有臧。
有𫠆者弁，实维在首。尔酒既旨，尔殽既阜。岂伊异人，兄弟甥舅。
如彼雨雪，先集维霰。死丧无日，无几相见。乐酒今夕，君子维宴。
𫠆弁三章，章十二句。
车舝
车舝，大夫刺幽王也。褒姒嫉妬，无道并进，谗巧败国，德泽不加于民。周人思得贤女以配君子，故作是诗也。
间关车之舝兮，思娈季女逝兮。匪饥匪渴，德音来括。虽无好友，式燕且喜。
依彼平林，有集维鷮。辰彼硕女，令德来教。式燕且誉，好尔无射。
虽无旨酒，式饮庶几；虽无嘉殽，式食庶几；虽无德与女，式歌且舞。
陟彼高冈，析其柞薪；析其柞薪，其叶湑兮。鲜我觏尔，我心写兮。
高山仰止，景行行止。四牡𬴂𬴂，六辔如琴。觏尔新昏，以慰我心。
车舝五章，章六句。
青蝇
青蝇，大夫刺幽王也。
营营青蝇，止于樊。岂弟君子，无信谗言。
营营青蝇，止于棘。谗人罔极，交乱四国。
营营青蝇，止于榛。谗人罔极，构我二人。
青蝇三章，章四句。
宾之初筵
宾之初筵，卫武公刺时也。幽王荒废，媟近小人，饮酒无度，天下化之。君臣上下，沉湎淫液，武公既入而作是诗也。
宾之初筵，左右秩秩。笾豆有楚，殽核维旅。酒既和旨，饮酒孔偕。
钟鼓既设，举醻逸逸。大侯既抗，弓矢斯张。射夫既同，献尔发功。
发彼有的，以祈尔爵。
籥舞笙鼓，乐既和奏。烝衎烈祖，以洽百礼。百礼既至，有壬有林。
锡尔纯嘏，子孙其湛。其湛曰乐，各奏尔能。宾载手仇，室人入又。
酌彼康爵，以奏尔时。
宾之初筵，温温其恭。其未醉止，威仪反反；曰既醉止，威仪幡幡。
舍其坐迁，屡舞僊僊。其未醉止，威仪抑抑；曰既醉止，威仪怭怭。
是曰既醉，不知其秩。
宾既醉止，载号载呶。乱我笾豆，屡舞僛僛。
是曰既醉，不知其邮；侧弁之俄，屡舞傞傞。
既醉而出，并受其福；醉而不出，是谓伐德。饮酒孔嘉，维其令仪。
凡此饮酒，或醉或否。既立之监，或佐之史。
彼醉不臧，不醉反耻。式勿从谓，无俾大怠。
匪言勿言，匪由勿语。由醉之言，俾出童羖。三爵不识．矧敢多又？
宾之初筵五章，章十四句。
