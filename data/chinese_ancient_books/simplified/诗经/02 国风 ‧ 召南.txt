国风 ‧ 召南
(今汉水下游至长江一带)
鹊巢
鹊巢，夫人之德也。国君积行累功，以致爵位；夫人起家而居有之，德如鸤鸠，乃可以配焉。
维鹊有巢，维鸠居之；之子于归，百两御之。
维鹊有巢，维鸠方之；之子于归，百两将之。
维鹊有巢，维鸠盈之；之子于归，百两成之。
鹊巢三章，章四句。
采蘩
采蘩，夫人不失职也。夫人可以奉祭祀，则不失职矣。
于以采蘩？于沼于沚。于以用之？公侯之事。
于以采蘩？于涧之中。于以用之？公侯之宫。
被之僮僮，夙夜在公。被之祁祁，薄言还归。
采蘩三章，章四句。
草虫
草虫，大夫妻能以礼自防也。
喓喓草虫，趯趯阜螽。未见君子，忧心忡忡。亦既见止，亦既觏止，我心则降。
陟彼南山，言采其蕨；未见君子，忧心惙惙；亦既见止，亦既觏止，我心则说。
陟彼南山，言采其薇；未见君子，我心伤悲；亦既见止，亦既觏止，我心则夷。
草虫三章，章七句。
采苹
采苹，大夫妻能循法度也。能循法度，则可以承先祖共祭祀矣。
于以采苹？南涧之滨。于以采藻？于彼行潦。
于以盛之？维筐及筥。于以湘之？维锜及釜。
于以奠之？宗室牖下。谁其尸之？有齐季女。
采苹三章，章四句。
甘棠
甘棠，美召伯也。召伯之教，明于南国。
蔽芾甘棠，勿翦勿伐，召伯所茇。
蔽芾甘棠，勿翦勿败，召伯所憩。
蔽芾甘棠，勿翦勿拜，召伯所说。
甘棠三章，章三句。
行露
行露，召伯听讼也。衰乱之俗微，贞信之教兴，彊暴之男，不能侵陵贞女也。
厌浥行露，岂不夙夜？谓行多露。
谁谓雀无角？何以穿我屋。谁谓女无家？何以速我狱。虽速我狱，室家不足。
谁谓鼠无牙？何以穿我墉。谁谓女无家？何以速我讼。虽速我讼，亦不女从。
行露三章，一章三句、二章章六句。
羔羊
羔羊，鹊巢之功致也。召南之国，化文王之政，在位皆节俭正直，德如羔羊也。
羔羊之皮，素丝五紽；退食自公，委蛇委蛇。
羔羊之革，素丝五緎；委蛇委蛇，自公退食。
羔羊之缝，素丝五总；委蛇委蛇，退食自公。
羔羊三章，章四句。
殷其靁
殷其靁，劝以义也。召南之大夫，远行从政，不遑宁处，其室家能闵其勤劳，劝以义也。
殷其靁，在南山之阳；何斯违斯，莫敢或遑？振振君子，归哉归哉！
殷其靁，在南山之侧；何斯违斯，莫敢遑息？振振君子，归哉归哉！
殷其靁，在南山之下；何斯违斯，莫或遑处？振振君子，归哉归哉！
殷其靁三章，章六句。
摽有梅
摽有梅，男女及时也。召南之国，被文王之化，男女得以及时也。
摽有梅，其实七兮；求我庶士，迨其吉兮！
摽有梅，其实三兮；求我庶士，迨其今兮！
摽有梅，顷筐塈之；求我庶士，迨其谓之。
摽有梅三章，章四句。
小星
小星，惠及下也。夫人无妬忌之行，惠及贱妾，进御于君，知其命有贵贱，能尽其心矣。
嘒彼小星，三五在东；肃肃宵征，夙夜在公，寔命不同。
嘒彼小星，维参与昴，肃肃宵征，抱衾与裯，寔命不犹。
小星二章，章五句。
江有汜
江有汜，美媵也。勤而无怨，嫡能悔过也。文王之时，江沱之闲，有嫡不以其媵备数。媵遇劳而无怨，嫡亦自悔也。
江有汜，之子归，不我以；不我以，其后也悔。
江有渚，之子归，不我与；不我与，其后也处。
江有沱，之子归，不我过；不我过，其啸也歌。
江有汜三章，章五句。
野有死麕
野有死麕，恶无礼也。天下大乱，彊暴相陵，遂成淫风。被文王之化，虽当乱世，犹恶无礼也。
野有死麕，白茅包之；有女怀春，吉士诱之。
林有朴樕，野有死鹿，白茅纯束，有女如玉。
舒而脱脱兮，无感我帨兮，无使尨也吠。
野有死麕三章，二章章四句、一章三句。
何彼襛矣
何彼襛矣，美王姬也。虽则王姬，亦下嫁于诸侯。车服不系其夫，下王后一等，犹执妇道以成肃雝之德也。
何彼襛矣，唐棣之华！曷不肃雝，王姬之车。
何彼襛矣，华如桃李；平王之孙，齐侯之子。
其钓维何？维丝伊缗；齐侯之子，平王之孙。
何彼襛矣三章，章四句。
驺虞
驺虞，鹊巢之应也。鹊巢之化行，人伦既正，朝廷既治。天下纯被文王之化，则庶类蕃殖，搜田以时。仁如驺虞，则王道成也。
彼茁者葭，壹发五豝，于嗟乎驺虞！
彼茁者蓬，壹发五𫎆，于嗟乎驺虞！
驺虞二章，章三句。
