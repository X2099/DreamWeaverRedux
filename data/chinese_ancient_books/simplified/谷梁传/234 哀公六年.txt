哀公六年
一、六年，春，城邾瑕。
二、晋赵鞅帅师伐鲜虞。
三、吴伐陈。
四、夏，齐国夏及高张来奔。
五、叔还会吴于柤。
六、秋，七月，庚寅，楚子轸卒。
七、齐阳生入于齐。
八、齐陈乞弑其君荼。
阳生入而弑其君，以陈乞主之何也？不以阳生君荼也，其不以阳生君荼何也？阳生正，荼不正。不正则其曰君何也？荼虽不正，已受命矣。入者，内弗受也。荼不正，何用弗受？以其受命，可以言弗受也。阳生其以国氏何也？取国于荼也。
九、冬，仲孙何忌帅师伐邾。
十、宋向巢帅师伐曹。
