文公十四年
一、十有四年，春，王正月，公至自晋。
二、邾人伐我南鄙，叔彭生帅师伐邾。
三、夏，五月，乙亥，齐侯潘卒。
四、六月，公会宋公、陈侯、衞侯、郑伯、许伯、曹伯、晋赵盾。癸酉，同盟于新城。
同者，有同也，同外楚也。
五、秋，七月，有星孛入于北斗。
孛之为言犹茀也。其曰入北斗，斗有环域也。
六、公至自会。
七、晋人纳捷菑于邾，弗克纳。
是郤克也，其曰人何也？微之也。何为微之也？长毂五百乘，绵地千里，过宋、郑、滕、薛，敻入千乘之国，欲变人之主。至城下，然后知，何知之晚也。弗克纳。未伐而曰弗克何也？弗克其义也。捷菑，晋出也。貜且，齐出也。貜且，正也。捷菑，不正也。
八、九月，甲申，公孙敖卒于齐。
奔大夫不言卒，而言卒何也？为受其丧，不可不卒也。其地于外也。
九、齐公子商人弑其君舍。
舍未逾年，其曰君何也？成舍之为君，所以重商人之弑也。商人其不以国氏何也？不以嫌代嫌也。舍之不日何也？未成为君也。
十、宋子哀来奔。
其曰子哀，失之也。
十一、冬，单伯如齐。
十二、齐人执单伯。
私罪也。单伯淫于齐，齐人执之。
十三、齐人执子叔姬。
叔姬同罪也。
