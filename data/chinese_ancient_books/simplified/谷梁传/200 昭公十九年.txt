昭公十九年
一、十有九年，春，宋公伐邾。
二、夏，五月，戊辰，许世子止弑其君买。
日弑，正卒也。正卒，则止不弑也。不弑而曰弑，责止也。止曰：「我与夫弑者。」不立乎其位，以与其弟虺，哭泣歠𫗞粥，嗌不容粒，未逾年而死。故君子即止自责而责之也。
三、己卯，地震。
四、秋，齐高发帅师伐莒。
五、冬，葬许悼公。
日卒时葬，不使止为弑父也。曰，子既生，不免乎水火，母之罪也。羁贯成童，不就师傅，父之罪也。就师学问无方，心志不通，身之罪也。心志既通，而名誉不闻，友之罪也。名誉既闻，有司不举，有司之罪也。有司举之，王者不用，王者之过也。许世子不知尝药，累及许君也。
