曲礼下
凡奉者当心，提者当带。执天子之器则上衡，国君则平衡，大夫则绥之，士则提之。凡执主器，执轻如不克。执主器，操币圭璧，则尚左手，行不举足，车轮曳踵。立则磬折垂佩。主佩倚，则臣佩垂；主佩垂，则臣佩委。执玉，其有藉者则裼；无藉者则袭。
国君不名卿老世妇，大夫不名世臣姪娣，士不名家相长妾。君大夫之子，不敢自称曰余小子；大夫士之子，不敢自称曰嗣子某，不敢与世子同名。
君使士射，不能，则辞以疾，言曰：「某有负薪之忧。」侍于君子，不顾望而对，非礼也。
君子行礼，不求变俗。祭祀之礼，居丧之服，哭泣之位，皆如其国之故，谨修其法而审行之。去国三世，爵禄有列于朝，出入有诏于国，若兄弟宗族犹存，则反告于宗后。去国三世，爵禄无列于朝，出入无诏于国，唯兴之日，从新国之法。
君子已孤不更名。已孤暴贵，不为父作谥。居丧，未葬，读丧礼；既葬，读祭礼；丧复常，读乐章。居丧不言乐，祭事不言凶，公庭不言妇女。
振书端书于君前，有诛。倒䇲侧龟于君前，有诛。龟䇲、几杖、席葢、重素、袗𫄨绤，不入公门。苞屦、扱衽、厌冠，不入公门。书方、衰、凶器，不以告，不入公门。公事不私议。
君子将营宫室，宗庙为先，厩库为次，居室为后。
凡家造祭器为先，牺赋为次，养器为后。无田禄者不设祭器；有田禄者，先为祭服。君子虽贫，不粥祭器；虽寒，不衣祭服；为宫室，不斩于丘木。大夫士去国，祭器不逾竟。大夫寓祭器于大夫，士寓祭器于士。大夫士去国逾竟，为坛位乡国而哭。素衣，素裳，素冠，彻缘，鞮屦，素簚，乘髦马。不蚤鬋。不祭食，不说人以无罪；妇人不当御。三月而复服。大夫士见于国君，君若劳之，则还辟，再拜稽首；君若迎拜，则还辟，不敢荅拜。大夫士相见，虽贵贱不敌，主人敬客，则先拜客；客敬主人，则先拜主人。凡非吊丧，非见国君，无不荅拜者。大夫见于国君，国君拜其辱。士见于大夫，大夫拜其辱。同国始相见，主人拜其辱。君于士，不荅拜也；非其臣，则荅拜之。大夫于其臣，虽贱，必荅拜之。男女相荅拜也。
国君春田不围泽；大夫不掩群，士不取麛卵。
岁凶，年谷不登，君膳不祭肺，马不食谷，驰道不除，祭事不县。大夫不食梁，士饮酒不乐。君无故玉不去身，大夫无故不彻县，士无故不彻琴瑟。士有献于国君，他日，君问之曰：「安取彼？」再拜稽首而后对。大夫私行出疆，必请。反，必有献。士私行出疆，必请；反，必告。君劳之，则拜；问其行，拜而后对。
国君去其国，止之曰「奈何去社稷也！」大夫曰「奈何去宗庙也！」士曰「奈何去坟墓也！」国君死社稷，大夫死众，士死制。
君天下，曰天子。朝诸侯，分职授政任功，曰予一人。践阼临祭祀：「内事曰孝王某，外事曰嗣王某。」临诸侯，畛于鬼神，曰有天王某甫。崩，曰天王崩。复，曰天子复矣。告丧，曰天王登假。措之庙，立之主，曰帝。天子未除丧，曰予小子。生名之，死亦名之。
天子有后，有夫人，有世妇，有嫔，有妻，有妾。天子建天官，先六大：曰大宰、大宗、大史、大祝、大士、大卜，典司六典。天子之五官：曰司徒、司马、司空、司士、司寇，典司五众。天子之六府：曰司土、司木、司水、司草、司器、司货，典司六职。天子之六工：曰土工、金工、石工、木工、兽工、草工，典制六材。五官致贡，曰享。
五官之长曰伯，是职方。其摈于天子也，曰天子之吏。天子同姓，谓之伯父，异姓谓之伯舅。自称于诸侯，曰天子之老，于外曰公；于其国曰君。九州之长，入天子之国曰牧。天子同姓，谓之叔父，异姓谓之叔舅，于外曰侯，于其国曰君。其在东夷北狄西戎南蛮，虽大曰子。于内自称曰不谷，于外自称曰王老。庶方小侯，入天子之国曰某人，于外曰子，自称曰孤。天子当依而立。诸侯北面而见天子曰觐。天子当宁而立，诸公东面诸侯西面，曰朝。
诸侯未及期相见曰遇，相见于郤地曰会。诸侯使大夫问于诸侯曰聘，约信曰誓，涖牲曰盟。
诸侯见天子曰臣某侯某。其与民言，自称曰寡人。其在凶服，曰适子孤。临祭祀，内事曰孝子某侯某，外事曰曾孙某侯某。死曰薨，复曰某甫复矣。既葬见天子曰类见。言谥曰类。诸侯使人使于诸侯，使者自称曰寡君之老。天子穆穆，诸侯皇皇，大夫济济，士跄跄，庶人僬僬。
天子之妃曰后，诸侯曰夫人，大夫曰孺人，士曰妇人，庶人曰妻。公侯有夫人，有世妇，有妻，有妾。夫人自称于天子，曰老妇；自称于诸侯，曰寡小君；自称于其君，曰小童。自世妇以下，自称曰婢子。子于父母则自名也。列国之大夫，入天子之国曰某士；自称曰陪臣某。于外曰子，于其国曰寡君之老。使者自称曰某。
天子不言出，诸侯不生名。君子不亲恶。诸侯失地，名；灭同姓，名。为人臣之礼：不显谏。三谏而不听，则逃之。子之事亲也：三谏而不听，则号泣而随之。
君有疾，饮药，臣先尝之。亲有疾，饮药，子先尝之。医不三世，不服其药。儗人必于其伦。
问天子之年，对曰闻之，始服衣若干尺矣。问国君之年，长曰能从宗庙社稷之事矣，幼曰未能从宗庙社稷之事也。问大夫之子，长曰能御矣，幼曰未能御也。问士之子，长曰能典谒矣，幼曰未能典谒也。问庶人之子，长曰能负薪矣，幼曰未能负薪也。
问国君之富，数地以对，山泽之所出。问大夫之富，曰有宰食力，祭器衣服不假。问士之富，以车数对。问庶人之富，数畜以对。
天子祭天地，祭四方，祭山川，祭五祀，岁徧。诸侯方祀，祭山川，祭五祀，岁徧。大夫祭五祀，岁徧。士祭其先。
凡祭，有其废之莫敢举也，有其举之莫敢废也。非其所祭而祭之，名曰淫祀。淫祀无福。
天子以牺牛，诸侯以肥牛，大夫以索牛，士以羊豕。支子不祭，祭必告于宗子。
凡祭宗庙之礼：牛曰一元大武，豕曰刚鬛，豚曰腯肥，羊曰柔毛，鸡曰翰音，犬曰羹献，雉曰疏趾，兔曰明视，脯曰尹祭，稾鱼曰商祭，鲜鱼曰脡祭，水曰清涤，酒曰清酌，黍曰芗合，梁曰芗萁，稷曰明粢，稻曰嘉蔬，韭曰丰本，盐曰咸鹾，玉曰嘉玉，币曰量币。
天子死曰崩，诸侯曰薨，大夫曰卒，士曰不禄，庶人曰死。在床曰尸，在棺曰柩。羽鸟曰降，四足曰渍。死寇曰兵。祭王父曰皇祖考，王母曰皇祖妣。父曰皇考，母曰皇妣。夫曰皇辟。生，曰父曰母曰妻；死，曰考曰妣曰嫔。寿考曰卒，短折曰不禄。
天子，视不上于袷，不下于带；国君，绥视；大夫，衡视；士，视五步。凡视：上于面则敖，下于带则忧，倾则奸。
君命，大夫与士肄。在官言官，在府言府，在库言库，在朝言朝。朝言不及犬马。辍朝而顾，不有异事，必有异虑。故辍朝而顾，君子谓之固。在朝言礼，问礼对以礼。大飨不问卜，不饶富。
凡挚，天子鬯，诸侯圭，卿羔，大夫鴈，士雉，庶人之挚匹；童子委挚而退。野外军中无挚，以缨、拾、矢，可也。妇人之挚，椇、榛、脯、修、枣、栗。
纳女于天子，曰备百姓；于国君，曰备酒浆；于大夫，曰备埽洒。
