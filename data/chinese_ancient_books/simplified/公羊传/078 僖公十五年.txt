僖公十五年
一、十有五年，春王正月，公如齐。
二、楚人伐徐。
三、三月，公会齐侯、宋公、陈侯、衞侯、郑伯、许男、曹伯盟于牡丘，遂次于匡。
四、公孙敖率师及诸侯之大夫救徐。
五、夏五月，日有食之。
六、秋七月，齐师、曹师伐厉。
七、八月𧑄。
八、九月，公至自会。
桓公之会不致，此何以致？久也。
九、季姬归于鄫。
十、己卯晦，震夷伯之庙。
晦者何？冥也。震之者何？雷电击夷伯之庙者也。夷伯者，曷为者也？季氏之孚也。季氏之孚则微者，其称夷伯何？大之也。曷为大之？天戒之，故大之也。何以书？记异也。
十一、冬，宋人伐曹。
十二、楚人败徐于娄林。
十三、十有一月壬戌，晋侯及秦伯战于韩，获晋侯。
此偏战也，何以不言师败绩？君获，不言师败绩也。
