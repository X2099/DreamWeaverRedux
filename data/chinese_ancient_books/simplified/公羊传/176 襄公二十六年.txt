襄公二十六年
一、二十有六年。春王二月辛卯，衞寗喜弑其君剽。
二、衞孙林父入于戚以叛。
三、甲午，衞侯衎复归于衞。
此谖君以弑也，其言复归何？恶剽也。曷为恶剽？剽之立于是未有说也。然则曷为不言剽之立？不言剽之立者，以恶衞侯也。
四、夏，晋侯使荀吴来聘。
五、公会晋人、郑良霄、宋人、曹人于澶渊。
六、秋，宋公杀其世子痤。
七、晋人执衞寗喜。
此执有罪，何以不得为伯讨？不以其罪执之也。
八、八月壬午，许男寗卒于楚。
九、冬，楚子、蔡侯、陈侯伐郑。
十、葬许灵公。
