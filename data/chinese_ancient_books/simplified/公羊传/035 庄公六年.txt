庄公六年
一、六年，春王三月，王人子突救衞。
王人者何？微者也。子突者何？贵也。贵则其称人何？系诸人也。曷为系诸人？王人耳。
二、夏六月，衞侯朔入于衞。
衞侯朔何以名？绝。曷为绝之？犯命也。其言入何？篡辞也。
三、秋，公至自伐衞。
曷为或言致会？或言致伐？得意致会，不得意致伐。衞侯朔入于衞，何以致伐？不敢胜天子也。
四、螟。
五、冬，齐人来归衞宝。
此衞宝也，则齐人曷为来归之？衞人归之也。衞人归之，则其称齐人何？让乎我也。其让乎我奈何？齐侯曰：「此非寡人之力，鲁侯之力也。」
