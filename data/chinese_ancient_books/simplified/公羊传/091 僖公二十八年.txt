僖公二十八年
一、二十有八年，春，晋侯侵曹，晋侯伐衞。
曷为再言晋侯？非两之也。然则何以不言遂？未侵曹也。未侵曹则其言侵曹何？致其意也。其意侵曹。则曷为伐衞？晋侯将侵曹，假涂于衞，衞曰不可得，则固将伐之也。
二、公子买戍衞，不卒戍刺之。
不卒戍者何？不卒戍者，内辞也，不可使往也。不可使往则其言戍衞何？遂公意也。刺之者何？杀之也。杀之则曷为谓之刺之？内讳杀大夫，谓之刺之也。
三、楚人救衞。
四、三月丙午，晋侯入曹，执曹伯、畀宋人。
畀者何？与也。其言畀宋人何？与使听之也。曹伯之罪何？甚恶也。其甚恶奈何？不可以一罪言也。
五、夏四月己巳，晋侯、齐师、宋师、秦师及楚人战于城濮，楚师败绩。
此大战也，曷为使微者？子玉得臣也。子玉得臣则其称人何？贬。曷为贬？大夫不敌君也。
六、楚杀其大夫得臣。
七、衞侯出奔楚。
八、五月癸丑，公会晋侯、齐侯、宋公、蔡侯、郑伯、衞子、莒子，盟于践土。陈侯如会。
其言如会何？后会也。
九、公朝于王所。
曷为不言公如京师？天子在是也。天子在是，则曷为不言天子在是？不与致天子也。
十、六月，衞侯郑自楚复归于衞。
十一、衞元咺出奔晋。
十二、陈侯款卒。
十三、秋，𣏌伯姬来。
十四、公子遂如齐。
十五、冬，公会晋侯、齐侯、宋公、蔡侯、郑伯、陈子、莒子、邾娄子、秦人于温。
十六、天王狩于河阳。
狩不书，此何以书？不与再致天子也。鲁子曰：「温近而践土远也。」
十七、壬申，公朝于王所。
其日何？录乎内也。
十八、晋人执衞侯归之于京师。
归之于者何？归于者何？归之于者罪已定矣，归于者罪未定也。罪未定，则何以得为伯讨？归之于者，执之于天子之侧者也，罪定不定，已可知矣。归于者，非执之于天子之侧者也，罪定不定，未可知也。衞侯之罪何？杀叔武也。何以不书？为叔武讳也。春秋为贤者讳。何贤乎叔武？让国也。其让国奈何？文公逐衞侯而立叔武，叔武辞立而他人立，则恐衞侯之不得反也，故于是已立，然后为践土之会治反衞侯。衞侯得反曰：「叔武篡我。」元咺争之曰：「叔武无罪。」终杀叔武，元咺走而出。此晋侯也，其称人何？贬。曷为贬？衞之祸，文公为之也。文公为之奈何？文公逐衞侯而立叔武，使人兄弟相疑，放乎杀母弟者，文公为之也。
十九、衞元咺自晋复归于衞。
自者何？有力焉者也。此执其君，其言自何？为叔武争也。
二十、诸侯遂围许。
二十一、曹伯襄复归于曹。遂会诸侯围许。
