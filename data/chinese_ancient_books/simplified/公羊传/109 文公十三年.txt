文公十三年
一、十有三年，春王正月。
二、夏五月壬午，陈侯朔卒。
三、邾娄子蘧蒢卒。
四、自正月不雨，至于秋七月。
五、世室屋坏。
世室者何？鲁公之庙也。周公称太庙，鲁公称世室，群公称宫。此鲁公之庙也，曷为谓之世室？世室，犹世室也，世世不毁也。周公何以称大庙于鲁？封鲁公以为周公也。周公拜乎前，鲁公拜乎后。曰：「生以养周公，死以为周公主。」然则周公之鲁乎？曰：「不之鲁也。」封鲁公以为周公主，然则周公曷为不之鲁？欲天下之一乎周也。鲁祭周公何以为牲？周公用白牲，鲁公用骍犅，群公不毛。鲁祭周公何以为盛？周公盛，鲁公焘，群公廪。世室屋坏，何以书？讥。何讥尔？久不修也。
六、冬，公如晋。
七、衞侯会于沓。
八、狄侵衞。
九、十有二月己丑，公及晋侯盟。
十、还自晋。
十一、郑伯会公于棐。
还者何？善辞也。何善尔？往党衞侯会公于沓，至得与晋侯盟。反党郑伯会公于斐，故善之也。
