释器第六
木豆谓之豆。
竹豆谓之笾。
瓦豆谓之登。
盎谓之缶。
瓯瓿谓之瓵。
康瓠谓之甈。
斪𣃁谓之定。
斫谓之䦃。
𣂁谓之疀。
緵罟谓之九罭，九罭鱼罔也。嫠妇之笱谓之罶。罺谓之汕。篧谓之罩。椮谓之涔。鸟罟谓之罗。兔罟谓之罝。麋罟谓之罞。彘罟谓之羉。鱼罟谓之罛。繴谓之罿，罿罬也。罬谓之罦，罦覆车也。
絇谓之救。
律谓之分。
大版谓之业。绳之谓之缩之。
彝卣罍器也。小罍谓之坎。
衣裗谓之䘽。黼领谓之襮。缘谓之纯。袕谓之褮。衣眦谓之襟。衱谓之裾。衿谓之袸。佩衿谓之褑。执衽谓之袺。扱衽谓之襭。衣蔽前谓之襜。妇人之袆谓之缡，缡緌也。裳削幅谓之纀。
舆革前谓之鞎。后谓之笰。竹前谓之御。后谓之蔽。环谓之捐。镳谓之钀。载辔谓之轙。辔首谓之革。
餀谓之餯。食饐谓之餲。抟者谓之糷。米者谓之糪。肉谓之败。鱼谓之馁。
肉曰脱之。鱼曰斮之。
冰脂也。
肉谓之羹。鱼谓之鮨。肉谓之醢。有骨者谓之臡。
康谓之蛊。
淀谓之垽。
鼎绝大谓之鼐。圜弇上谓之鼒。附耳外谓之𬬩。款足者谓之鬲。
䰝谓之鬵，鬵鉹也。
璲瑞也。玉十谓之区。
羽本谓之翮。一羽谓之箴。十羽谓之䌸。百羽谓之𦈉。
木谓之虡。
旄谓之藣。
菜谓之蔌。
白盖谓之苫。
黄金谓之𬍡，其美者谓之镠。白金谓之银，其美者谓之镣。鉼金谓之钣。锡谓之鈏。
象谓之鹄。角谓之觷。犀谓之剒。木谓之剫。玉谓之雕。
金谓之镂。木谓之刻。骨谓之切。象谓之磋。玉谓之琢。石谓之磨。
璆琳玉也。
简谓之毕。
不律谓之笔。
灭谓之点。
绝泽谓之铣。
金镞翦羽谓之𬭤。骨镞不翦羽谓之志。弓有缘者谓之弓，无缘者谓之弭，以金者谓之铣，以蜃者谓之珧，以玉者谓之珪。
珪大尺二寸谓之玠。璋大八寸谓之琡。璧大六寸谓之宣。肉倍好谓之璧。好倍肉谓之瑗。肉好若一谓之环。
䍁绶也。
一染谓之縓，再染谓之赪，三染谓之𫄸。青谓之葱。黑谓之黝。斧谓之黼。
邸谓之柢。
雕谓之琢。
蓐谓之兹。
竿谓之箷。
箦谓之笫。
革中绝谓之辨，革中辨谓之韏。
镂䤹也。
卣中尊也。
